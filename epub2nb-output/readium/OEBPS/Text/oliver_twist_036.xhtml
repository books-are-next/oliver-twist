<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>oliver_twist-33</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="oliver_twist-33" xml:lang="cs-CZ">
		<div class="Z-kladn--textový-r-meček">
			<p id="_idParaDest-32" class="MLP_uroven2_kapitola ParaOverride-1">Kapitola dvacátá devátá</p>
			<p class="MLP_text_uprostred_-I- ParaOverride-1">Obsahuje první uvedení mezi obyvatele domu, <br/>do něhož se Oliver uchýlil</p>
			<p class="MLP_text_bez1radku_-12-0- ParaOverride-1">V&#160;hezkém pokoji&#160;– hezkém, ač jeho zařízení dýchalo spíš starosvětským pohodlím než novodobou elegancí&#160;– seděly dvě dámy u&#160;stolu, bohatě prostřeného k&#160;snídani. Pan Giles, oblečený s&#160;úzkostlivou péčí od hlavy k&#160;patě v&#160;černém, jim přisluhoval. Zaujal stanoviště asi na půl cestě mezi příborníkem a&#160;jídelním stolem a&#160;s&#160;tělem vypjatým do plné výše, s&#160;hlavou pohozenou dozadu a&#160;docela malilinko přikloněnou ke straně, s&#160;levou nohou kousek vykročenou a&#160;s&#160;pravou rukou zasunutou za vestu, zatímco v&#160;levičce, která mu visela volně po boku, držel tác, vypadal jako člověk prostoupený velice příjemným vědomím vlastních předností a&#160;důležitosti.</p>
			<p class="MLP_text ParaOverride-1">Jedna z&#160;obou dam byla věku již značně pokročilého, ale vysoký lenoch dubového křesla, v&#160;němž seděla, nebyl o&#160;nic přímější než ona. Oblečena se svrchovanou uhlazeností a&#160;přesností v&#160;někdejším stylu, pozoruhodně obměněném některými nepatrnými ústupky současnému vkusu, které staromódnost její toalety spíše roztomile podtrhávaly, než aby jí ubíraly na působivosti, seděla majestátně s&#160;rukama složenýma na stole před sebou. Oči (jejichž jas stáří zkalilo jen pramálo) upírala pozorně na svou mladou společnici.</p>
			<p class="MLP_text ParaOverride-1">Mladší dáma byla v&#160;nejlíbeznějším rozpuku ženského jara&#160;– v&#160;onom věku, o&#160;němž se lze bez rouhání domnívat, že vstupují-li vůbec kdy andělé z&#160;dobrodějného úradku božího do smrtelné schránky, jistě přebývají v&#160;takové, jako byla ona.</p>
			<p class="MLP_text ParaOverride-1">Nepřekročila ještě sedmnáctý rok. Linie měla tak štíhlé a&#160;křehké, tak jemné a&#160;něžné, tak čisté a&#160;krásné, že se zdálo, jako by jejím živlem nebyla vůbec země, ani pozemští drsní tvorové vhodnými druhy pro ni. Ba i&#160;ten bystrý duch, který jí zářil z&#160;hlubokých modrých očí a&#160;jehož pečeť nesla celá její ušlechtilá hlava, jako by se stěží shodoval s&#160;jejím věkem i&#160;tímto světem. A&#160;přesto proměnlivý výraz roztomilosti a&#160;srdečné nálady, tisícerá světla, která jí pohrávala v&#160;tváři a&#160;nezanechávala v&#160;ní jediný stín, a&#160;především úsměv, ten přívětivý šťastný úsměv, byly stvořeny pro domov a&#160;pokoj a&#160;štěstí rodinného krbu.</p>
			<p class="MLP_text ParaOverride-1">Pilně se věnovala drobným úkonům stolování. Když náhodou zvedla oči právě v&#160;okamžiku, kdy ji starší dáma pozorovala, čtverácky si poodhrnula vlasy, které měla prostě spletené nad čelem, a&#160;vložila do svého zářivého pohledu takový výraz oddanosti a&#160;bezelstné něhy, že vidět ji blažení nebešťané, byli by se usmívali.</p>
			<p class="MLP_text ParaOverride-1">„A&#160;Brittles už bude pryč dobře přes hodinu, že?“ zeptala se stará dáma po chvíli mlčení.</p>
			<p class="MLP_text ParaOverride-1">„Hodinu a&#160;dvanáct minut, madam,“ odpověděl pan Giles, když si ověřil čas pohledem na stříbrné hodinky, které vytáhl za černou stužku.</p>
			<p class="MLP_text ParaOverride-1">„Ten je vždycky pomalý,“ podotkla stará dáma.</p>
			<p class="MLP_text ParaOverride-1">„Brittles byl vždycky pomalý chlapec, madam,“ konstatoval přisluhující stolník. A&#160;mimochodem, přihlédneme-li k&#160;tomu, že Brittles byl pomalý chlapec již déle než třicet let, nezdálo se nijak zvlášť pravděpodobné, že z&#160;něho kdy bude chlapec rychlý.</p>
			<p class="MLP_text ParaOverride-1">„Je to s&#160;ním myslím čím dál tím horší místo lepší,“ řekla starší dáma.</p>
			<p class="MLP_text ParaOverride-1">„Je to od něho opravdu neomluvitelné, jestli se cestou zdržuje hrou s&#160;nějakými jinými chlapci,“ poznamenala mladá dáma s&#160;úsměvem.</p>
			<p class="MLP_text ParaOverride-1">Pan Giles zjevně uvažoval, je-li vhodné, aby si také sám dovolil uctivý úsměv, když vtom k&#160;zahradní brance přihrčela koleska a&#160;z&#160;ní vyskočil tlustý pán, rozběhl se rovnou ke dveřím, nějakým záhadným způsobem vnikl rychle do domu a&#160;vpadl do pokoje, div že pana Gilese i&#160;s&#160;jídelním stolem neporazil na hromadu.</p>
			<p class="MLP_text ParaOverride-1">„Něco takového jsem v&#160;životě neslyšel!“ zvolal tlustý pán. „Drahá paní Maylieová&#160;– můj ty bože&#160;– ještě ke všemu v&#160;nejhlubší noci&#160;– co živ jsem něco takového neslyšel, co živ ne!“</p>
			<p class="MLP_text ParaOverride-1">S&#160;těmito projevy účasti stiskl tlustý pán oběma dámám ruku a&#160;potom si ke stolu přitáhl židli a&#160;tázal se, jak se jim vede.</p>
			<p class="MLP_text ParaOverride-1">„Divím se, že nejste mrtvé&#160;– dočista mrtvé strachy,“ pravil tlustý pán. „Proč jste jenom nevzkázaly? Božínku, můj čeledín by tady býval v&#160;minutce a&#160;já taky a&#160;můj pomocník by byl přiběhl s&#160;nadšením! Vůbec každý, to se rozumí, za takových okolností! Jeje, jeje! Tak neočekávaně! A&#160;ještě ke všemu v&#160;nejhlubší noci!“</p>
			<p class="MLP_text ParaOverride-1">Doktora zřejmě obzvlášť těžce znepokojovalo, že loupež byla neočekávaná a&#160;že se o&#160;ni pachatelé pokusili v&#160;noci, jako kdyby u&#160;pánů lupičské profese bylo ustáleným zvykem přistupovat k&#160;výkonu praxe v&#160;pravé poledne a&#160;dva tři dny předem ohlásit svou návštěvu poštou.</p>
			<p class="MLP_text ParaOverride-1">„A&#160;vy, slečno Rózo,“ pravil doktor a&#160;obrátil se k&#160;mladé dámě, „co živ&#160;–“</p>
			<p class="MLP_text ParaOverride-1">„Ach jistěže, samozřejmě,“ skočila mu do řeči Róza, „ale máme tady nahoře jednoho ubožáka, co by tetička ráda, abyste se na něj podíval.“</p>
			<p class="MLP_text ParaOverride-1">„No ovšem,“ přisvědčil doktor, „už vím, to se rozumí. Jak jsem slyšel, bylo to vaše dílo, Gilesi.“</p>
			<p class="MLP_text ParaOverride-1">Pan Giles, který právě horlivě srovnával čajové šálky do patřičné polohy, se silně začervenal a&#160;řekl, že měl tu čest.</p>
			<p class="MLP_text ParaOverride-1">„Že čest?“ opáčil doktor. „Hm, ani nevím&#160;– možná že skolit zloděje v&#160;kuchyňce je stejně čestné jako skolit protivníka na dvanáct kroků. Co když on vypálil do vzduchu a&#160;vy jste se bil jako v&#160;souboji, Gilesi?“</p>
			<p class="MLP_text ParaOverride-1">Pan Giles, který považoval takový zlehčující názor na věc za nespravedlivý pokus ubrat mu na slávě, uctivě odpověděl, že se sice pro člověka jeho postavení nehodí o&#160;tom soudit, ale že se opravdu domnívá, že pro toho druhého to není žádný žert.</p>
			<p class="MLP_text ParaOverride-1">„I&#160;kuš, svatá pravda!“ zvolal doktor. „Kde ho máte? Doveďte mě k&#160;němu. Až půjdu dolů, paní Maylieová, ještě se tady stavím. Tohle že je to okýnko, kterým vlezl dovnitř, he? No ne, to bych nikdy nevěřil!“</p>
			<p class="MLP_text ParaOverride-1">Za nepřetržitého hovoru zamířil s&#160;panem Gilesem po schodech nahoru. A&#160;mezitímco stoupá po schodech a&#160;celou cestu hovoří, můžeme čtenáři prozradit, že pan Losberne, místní ranhojič známý v&#160;okruhu deset mil kolem jako „doktor“, ztloustl spíš z&#160;dobré nálady než z&#160;dobrého živobytí a&#160;byl tak laskavý a&#160;srdečný a&#160;nadto i&#160;výstřední starý mládenec, že by druhého takového žádný badatel pod sluncem nenašel ani na prostoře pětkrát větší.</p>
			<p class="MLP_text ParaOverride-1">Doktorova nepřítomnost trvala mnohem déle, než si sám představoval i&#160;než očekávaly obě dámy. Z&#160;kolesky mu přinesli velkou plochou skříňku a&#160;potom velmi často klinkal ložnicový zvonek a&#160;služebnictvo si mohlo po schodech nohy uběhat, z&#160;kterýchžto všech známek se právem soudilo, že se nahoře děje něco důležitého. Konečně se přec vrátil a&#160;v&#160;odpověď na starostlivý dotaz po pacientově stavu se zatvářil velmi tajemně a&#160;zavřel za sebou pečlivě dveře.</p>
			<p class="MLP_text ParaOverride-1">„Tohle je vskutku mimořádný případ, paní Maylieová,“ prohlásil doktor, který zůstal stát u&#160;dveří a&#160;opřel se o&#160;ně zády, jako by chtěl, aby se nedaly otevřít.</p>
			<p class="MLP_text ParaOverride-1">„Snad není v&#160;nebezpečí?“ zeptala se stará dáma.</p>
			<p class="MLP_text ParaOverride-1">„Hm, to by za daných okolností ani nic tak mimořádného nebylo,“ odpověděl doktor, „ale myslím, že není. Už jste toho zloděje viděla?“</p>
			<p class="MLP_text ParaOverride-1">„Ne,“ opáčila stará dáma.</p>
			<p class="MLP_text ParaOverride-1">„Ani jste o&#160;něm nic bližšího neslyšela?“</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">„Prosím o&#160;prominutí, madam,“ vložil se do hovoru pan Giles, „ale už jsem vám o&#160;něm chtěl všechno povědět, když vtom zrovna přišel doktor Losberne.“</p>
			<p class="MLP_text ParaOverride-1">Skutečnost byla taková, že se pan Giles nemohl zpočátku odhodlat k&#160;otevřenému přiznání, že postřelil pouhého chlapce. Na jeho statečnost se sneslo tolik chvály, že ani za živý svět nemohl odolat, aby s&#160;vysvětlením neposečkal oněch několik slastných minut, po něž se skvěl na samém vrcholku krátké slávy neohroženého odvážlivce.</p>
			<p class="MLP_text ParaOverride-1">„Róza se chtěla jít na toho člověka podívat,“ řekla paní Maylieová, „ale já o&#160;tom nechtěla ani slyšet.“</p>
			<p class="MLP_text ParaOverride-1">„Hm!“ zabručel doktor. „Na jeho vzhledu není nic zrovna strašlivého. Měla byste nějakou námitku proti tomu, jít se na něj podívat v&#160;mé přítomnosti?“</p>
			<p class="MLP_text ParaOverride-1">„Kdyby to bylo nutné,“ odpověděla stará dáma, „tak jistě ne.“</p>
			<p class="MLP_text ParaOverride-1">„Pak tedy myslím, že to nutné je,“ pravil doktor. „V&#160;každém případě určitě vím, že kdybyste to odložila, hluboce byste potom litovala, že jste to neudělala hned teď. Je úplně klidný a&#160;vede se mu dobře. Dovolte&#160;– smím prosit, slečno Rózo? Nemusíte mít ani nejmenší strach, za to vám ručím svou ctí!“</p>
		</div>
</body>
</html>