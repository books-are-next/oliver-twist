<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>oliver_twist-25</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="oliver_twist-25" xml:lang="cs-CZ">
		<div class="Z-kladn--textový-r-meček">
			<p id="_idParaDest-24" class="MLP_uroven2_kapitola ParaOverride-1">Kapitola dvacátá prvá</p>
			<p class="MLP_text_uprostred_-I- ParaOverride-1">Výprava</p>
			<p class="MLP_text_bez1radku_-12-0- ParaOverride-1">Bylo bezútěšné jitro, když vyšli na ulici; silně foukalo a&#160;pršelo a&#160;chmurné mraky vypadaly na bouřku. V&#160;noci prudce lilo; v&#160;jízdní dráze se nadržely velké kaluže vody a&#160;strouhy podél chodníků přetékaly. Na obloze se slabounce mihotal rozbřesk nadcházejícího dne; spíš však scéně na ponurosti přidával, než ubíral, neboť kalný přísvit měl jedině ten účinek, že v&#160;něm vybledalo světlo, které skýtaly pouliční lucerny, aniž modré domovní střechy a&#160;pusté ulice barvil jediným teplejším nebo jasnějším odstínem. Zdálo se, že v&#160;té části města se ještě nikdo nehýbá; okna domů byla všechna pevně zabedněná a&#160;ulice, jimiž procházeli, byly úplně tiché a&#160;liduprázdné.</p>
			<p class="MLP_text ParaOverride-1">Než došli na Bethnalgreenskou silnici a&#160;zahnuli po ní, začalo se už silně rozednívat. Mnoho luceren již lampáři pozhasínali; několik venkovských fasuňků se těžce a&#160;pomalu kodrcalo k&#160;Londýnu; čas od času rychle kolem přerachotil dostavník, celý zastříkaný blátem, a&#160;kočí, jak míjel, obdařil napomínavým šlehem těžkého formana, který jízdou po nesprávné straně silnice ohrozil jeho včasný příjezd do stanice o&#160;čtvrt minuty. Hospody měly již otevřeno a&#160;za jejich okny hořela plynová světla. Postupně se začaly odbedňovat i&#160;jiné obchody a&#160;tu a&#160;tam se objevil nějaký ojedinělý chodec. Potom se začaly trousit skupinky dělníků jdoucích do práce, pak se přidali muži a&#160;ženy s&#160;košíky ryb na hlavě; oslí káry naložené zeleninou; košatiny plné živého zvířectva nebo celých poražených kusů, mlékařky s&#160;konvemi, nepřetržitá lavina lidí plahočících se s&#160;rozličnými životními potřebami do východních předměstí Londýna. Jak se blížili ke středu města, hluk a&#160;ruch ponenáhlu sílil, a&#160;když se proplétali ulicemi mezi Shoreditchem a&#160;Smithfieldem, rozmohl se v&#160;učiněnou vřavu ryku a&#160;shonu. Zatím se již rozsvětlilo tak, jak nejspíš zůstane, dokud se opět nesnese noc, a&#160;rušné ráno poloviny londýnského obyvatelstva se začalo.</p>
			<p class="MLP_text ParaOverride-1">Když zahnuli do Sun Street, po ní do Crown Street a&#160;přešli Finsbury Square, zamířil pan Sikes po Chiswell Street na Barbican; tou ulicí pak do Long Lane a&#160;konečně do Smithfieldu, z&#160;kteréžto končiny bouřila taková změť nemelodických zvuků, že Oliver Twist trnul úžasem.</p>
			<p class="MLP_text ParaOverride-1">Konal se ranní trh. Zem kryla téměř po kotníky silná vrstva bláta a&#160;kalu a&#160;nad ní těžce visela hustá pára, ustavičně stoupající z&#160;pářících těl dobytka a&#160;splývající s&#160;mlhou, která jako by nehybně spočívala na vršcích komínů. Veškeré kotce uprostřed rozlehlého prostranství i&#160;všechny prozatímní kotce, kolik se jich jen dalo stěsnat ve volném prostoru kolem, byly plné ovcí; podél struh stál v&#160;dlouhých řadách drobný i&#160;velký dobytek, tři až čtyři zvířata za sebou, uvázaný ke klandrům. Venkované, řezníci, honáci, pouliční kramáři, kluci, zloději, povaleči a&#160;tuláci kdejakého nízkého řádu se dohromady mísili v&#160;jednolitý shluk; hvízdání honáků, štěkot psů, bučení a&#160;dupání dobytčat, bekot ovcí, chrochtání a&#160;kvikot prasat, vyvolávání kramářů, hulákání, kletby a&#160;hádky na všech stranách; řinkot zvonců a&#160;řev hlasů, který duněl z&#160;každé hospody; tlačení, strkání, pohánění, mlácení, výskot a&#160;jek; hnusný a&#160;nelibozvučný vřesk, který se nesl z&#160;každého kouta trhu; nemyté, neholené, zbídačelé a&#160;špinavé postavy, které bez ustání pobíhaly všemi směry a&#160;hned z&#160;tlačenice vyrážely ven, hned se zas do ní draly; to všechno skýtalo podívanou tak ohromivou a&#160;zarážející, že až docela smysly přecházely.</p>
			<p class="MLP_text ParaOverride-1">Pan Sikes si razil cestu nejhustším davem, vlekl Olivera za sebou a&#160;věnoval pramalou pozornost četným výjevům a&#160;zvukům, které tak udivovaly hocha. Dvakrát třikrát kývl na kolemjdoucího známého, právě tolikrát odmítl pozvání na ranní štamprle a&#160;vytrvale se hrnul kupředu, až se ze vší té vřavy vymotali, prošli uličkou Hosier Lane a&#160;octli se na Holbornu.</p>
			<p class="MLP_text ParaOverride-1">„Hop, mládenečku!“ pobídl ho Sikes, když se podíval na hodiny na kostele svatého Ondřeje. „Hnedle sedum! Musíš přišlápnout. Hezky alou, lenochode, na loudání máš ještě brzo!“</p>
			<p class="MLP_text ParaOverride-1">Tato slova doprovodil pan Sikes trhnutím za zápěstí svého malého společníka a&#160;Oliver tedy zrychlil tempo až v&#160;jakýsi klus, něco mezi kvapnou chůzí a&#160;během, a&#160;ze všech sil se snažil stačit dlouhým krokům, jimiž rázoval lupič.</p>
			<p class="MLP_text ParaOverride-1">Takovým tempem šlapali svou cestou dál, až došli za Hyde Park Corner a&#160;mířili již do Kensingtonu; tu teprve Sikes zvolnil krok a&#160;šel pomaleji, dokud je nedohonil prázdný fasuněk, který jel kousek za nimi. Když na něm viděl napsáno „Hounslow“, požádal vozku tak zdvořile, jak bylo v&#160;jeho moci, jestli by je s&#160;sebou nesvezl do Isleworthu.</p>
			<p class="MLP_text ParaOverride-1">„Vylezte si nahoru,“ odpověděl muž. „To je váš chlapec?“</p>
			<p class="MLP_text ParaOverride-1">„Jo, to je můj chlapec,“ přisvědčil Sikes s&#160;přísným pohledem upřeným na Olivera a&#160;bezděčně strčil ruku do kapsy, kde měl bambitku.</p>
			<p class="MLP_text ParaOverride-1">„Táta to na tebe krapet moc natahuje, viď, pacholíčku?“ zeptal se vozka, když si všiml, že Oliver sotva popadá dech.</p>
			<p class="MLP_text ParaOverride-1">„Ani za mák,“ přihlásil se rychle s&#160;odpovědí Sikes místo Olivera. „Ten je na to zvyklej. Ukaž, Nede, chyť se mě za ruku. A&#160;hopla nahoru!“</p>
			<p class="MLP_text ParaOverride-1">Když s&#160;těmi slovy pomohl Oliverovi do korby, ukázal kočí na hromadu pytlů a&#160;řekl mu, aby si na ně lehl a&#160;odpočinul si.</p>
			<p class="MLP_text ParaOverride-1">Jak míjeli jednotlivé milníky, divil se Oliver od jednoho ke druhému stále víc a&#160;víc, kam ho vlastně jeho společník zamýšlí odvést. Přejeli již Kensington, Hammersmith, Chiswick, Kew Bridge i&#160;Brentford, a&#160;přesto jeli pořád klidně dál, jako kdyby se byli právě vydali na cestu. Konečně dorazili k&#160;hospodě zvané U&#160;Čtyř koní; kousek výš za ní zjevně odbočovala jiná silnice. A&#160;tam povoz zastavil.</p>
			<p class="MLP_text ParaOverride-1">Sikes s&#160;velkým kvapem slezl z&#160;vozu, aniž i&#160;jen na okamžik pustil Oliverovi ruku, a&#160;vzápětí hocha vysadil, upřel na něj zuřivý pohled a&#160;s&#160;výmluvným gestem si poklepal pěstí na postranní kapsu.</p>
			<p class="MLP_text ParaOverride-1">„Spánembohem, chlapče,“ řekl muž.</p>
			<p class="MLP_text ParaOverride-1">„Je trucovitej,“ odpověděl na to Sikes a&#160;zatřásl Oliverem. „Truco­vitej, kluk jeden! Nic si z&#160;něho nedělejte!“</p>
			<p class="MLP_text ParaOverride-1">„I&#160;to to!“ opáčil muž a&#160;vyhoupl se zase na kozlík. „Aspoň že máme hezký den.“ A&#160;odjel.</p>
			<p class="MLP_text ParaOverride-1">Sikes čekal, až se vůz dost vzdálí, a&#160;potom řekl Oliverovi, že se může klidně porozhlédnout, chce-li, a&#160;šli zas svou cestou dál.</p>
			<p class="MLP_text ParaOverride-1">Malý kousek za hospodou zahnuli vlevo, a&#160;když se pak po chvíli pustili po silnici uhýbající vpravo, šlapali ještě dlouhou dobu; po obou stranách cesty míjeli množství velkých zahrad a&#160;panských domů a&#160;nezastavili se, kromě jednou na trochu piva, dokud nedorazili do nějakého města. Tam spatřil Oliver na zdi jednoho domu slušně velkými literami napsáno „Hampton“. Několik hodin se ještě potulovali po polích kolem. Nakonec se vrátili do města, zapadli do nějakého starého hostince s&#160;nečitelným vývěsním štítem, usadili se u&#160;kuchyňského ohně a&#160;poručili si něco dobrého k&#160;obědu.</p>
			<p class="MLP_text ParaOverride-1">Kuchyň byla stará místnost s&#160;nízkým stropem, jehož středem se táhl mohutný trám; kolem krbu stály lavice s&#160;vysokým opěradlem a&#160;na nich sedělo několik drsných mužů v&#160;dělnických halenách a&#160;popíjelo a&#160;kouřilo. Olivera si nevšímali vůbec a&#160;Sikese velice málo, a&#160;protože také Sikes si velice málo všímal jich, seděl se svým mladým druhem v&#160;koutě sám a&#160;jejich společnost ho celkem nerušila.</p>
			<p class="MLP_text ParaOverride-1">Když poobědvali kus studeného masa a&#160;po jídle zůstávali sedět tak dlouho, že si pan Sikes pochutnával již na třetí nebo čtvrté dýmce, začínal Oliver nabývat pevné jistoty, že dál už nikam nepůjdou. Protože ho dlouhá chůze a&#160;tak časné vstávání velice unavily, zpočátku trochu klímal; nakonec ho celodenní námaha a&#160;tabákový dým zmohly natolik, že usnul.</p>
			<p class="MLP_text ParaOverride-1">Bylo už docela tma, když do něho Sikes strčil, aby ho probudil. Jakmile se dost probral, aby se mohl rovně posadit a&#160;rozhlédnout se kolem sebe, spatřil onoho výtečníka v&#160;družném a&#160;přátelském hovoru s&#160;nějakým čeledínem při holbě piva.</p>
			<p class="MLP_text ParaOverride-1">„Tak vy teda jedete dál do Dolního Hallifordu, říkáte?“ ptal se zrovna Sikes.</p>
			<p class="MLP_text ParaOverride-1">„Ba, ba, jedu,“ přitakal muž, který vypadal pitím maličko zmožený&#160;– nebo snad povzbuzený, podle toho, jak se to vezme&#160;– „a taky že pojedu, žádný loudání! Na zpáteční cestě nemá můj kůň v&#160;postraňkách žádnej náklad, jako měl ráno, když jsme jeli sem, a&#160;tak to dokáže co by dup. Ať žije, na jeho zdraví! Namoutěduchu, je to pašák!“</p>
			<p class="MLP_text ParaOverride-1">„Moh byste mě s&#160;mým chlapcem vzít až tam?“ tázal se Sikes a&#160;přistrčil pivo před nového přítele.</p>
			<p class="MLP_text ParaOverride-1">„Jestli půjdete hned, tak můžu,“ odvětil muž, když vyhlédl ze džbánku. „Vy jedete do Hallifordu?“</p>
			<p class="MLP_text ParaOverride-1">„Dál, do Sheppertonu,“ odpověděl Sikes.</p>
			<p class="MLP_text ParaOverride-1">„Až tam, kam jedu, jsem vám k&#160;službám,“ prohlásil druhý muž. „Všecko zaplacený, Becky?“</p>
			<p class="MLP_text ParaOverride-1">„Jo, druhý pán to zaplatil,“ přisvědčilo děvče.</p>
			<p class="MLP_text ParaOverride-1">„Jářku!“ ohradil se muž s&#160;podroušenou vážností. „Tohle nepude, povídám!“</p>
			<p class="MLP_text ParaOverride-1">„A&#160;proč by ne?“ opáčil Sikes. „Vy nám přeci chcete posloužit, a&#160;co mi teda brání, abych vás voplátkou zas já nepohostil nějakou tou pintou?“</p>
			<p class="MLP_text ParaOverride-1">Cizí muž se s&#160;velmi hloubavým výrazem nad tou námitkou zamyslil, a&#160;když dopřemítal, popadl Sikese za ruku a&#160;prohlásil, že je namoutě dobrý chlap. Na to pan Sikes odpověděl, že jistě jen žertuje&#160;– kterýžto předpoklad, být muž střízlivý, by býval vskutku oprávněný.</p>
			<p class="MLP_text ParaOverride-1">Když si navzájem vyměnili ještě několik dalších poklon, popřáli společnosti dobrou noc a&#160;zamířili ven; zatímco odcházeli, posbíralo děvče džbánky a&#160;sklenice a&#160;s&#160;plnýma rukama se doloudalo ke dveřím se podívat, jak odjedou.</p>
			<p class="MLP_text ParaOverride-1">Kůň, na jehož zdraví se pilo v&#160;jeho nepřítomnosti, stál venku, zapřažen již do vozu, jen vyjet. Oliver a&#160;Sikes nalezli beze všech dalších cirátů do korby, kdežto muž, kterému kůň patřil, se ještě chviličku zdržel, než mu přitažením řemene „zvedl hlavu“, a&#160;potom vystrčil bradu na podomka i&#160;celý svět, aby mu ukázali zvíře jeho koni rovné, a&#160;konečně vylezl na vůz také. Potom řekl podomkovi, aby koni „nechal hlavu“, a&#160;jakmile kůň měl svou hlavu, velice nepříjemně toho využil; se zpupným pohrdáním jí totiž pohodil do vzduchu a&#160;vletěl hubou do pokojových oken naproti přes silnici. Když předvedl tyto hrdinské extratury a&#160;chviličku si ještě zabalancoval na zadních nohou, s&#160;velkou rychlostí vyrazil na cestu a&#160;vpravdě bohatýrsky vyharcoval z&#160;města.</p>
			<p class="MLP_text ParaOverride-1">Večer byl velice tmavý. Z&#160;řeky a&#160;z&#160;bažinaté půdy kolem stoupala syrová mlha a&#160;rozlézala se po pustých polích. Byla také pronikavá zima; všechno bylo chmurné a&#160;černé. Nepadlo jediné slůvko, protože vozku zmáhala ospalost a&#160;Sikes neměl nejmenší náladu zapřádat s&#160;ním hovor. Oliver seděl schoulený v&#160;koutku vozu, zmatený úzkostí a&#160;zlou předtuchou, a&#160;ve vyzáblých stromech, jejichž větve se strašidelně kývaly sem a&#160;tam skoro jako v&#160;nějakém fantastickém jásotu nad bezútěšnou opuštěností krajiny, spatřoval podivné nestvůry.</p>
			<p class="MLP_text ParaOverride-1">Když jeli kolem kostela v&#160;Sunbury, tlouklo na věži sedm. V&#160;okně převozníkova domku naproti hořelo světlo, které proudilo přes silnici a&#160;halilo v&#160;ještě černější stín tmavý tis a&#160;hroby pod ním. Odkudsi znedaleka bylo slyšet temný šum padající vody a&#160;listí starého stromu v&#160;nočním větru lehounce šelestilo. Znělo to jako tichá ukolébavka spícím nebožtíkům.</p>
			<p class="MLP_text ParaOverride-1">Ve chvíli měli Sunbury za sebou a&#160;opět vyjeli na osamělou silnici. Ještě dvě tři míle, a&#160;vůz zastavil. Sikes slezl, vzal Olivera za ruku a&#160;znovu pokračovali v&#160;cestě pěšky.</p>
			<p class="MLP_text ParaOverride-1">V&#160;Sheppertonu nezašli do žádného domu, jak utrmácený hoch očekával, nýbrž blátem a&#160;tmou šlapali vytrvale dál, až temnými úvozy i&#160;polními cestami přes otevřené studené pláně došli na místo, odkud v&#160;nevelké vzdálenosti před sebou spatřili světla nějaké obce. Když Oliver napjal zrak a&#160;zahleděl se kupředu, viděl, že těsně pod nimi je řeka a&#160;že přicházejí k&#160;úpatí mostu.</p>
			<p class="MLP_text ParaOverride-1">Sikes mířil pořád rovně dál, dokud nedošli skoro až k&#160;mostu, a&#160;potom náhle zahnul po břehu na levé straně dolů.</p>
			<p class="MLP_text ParaOverride-1">„Voda!“ pomyslil si Oliver a&#160;strachy se mu až udělalo nevolno. „Přivedl mě na tohle pusté místo, aby mě tady zavraždil!“</p>
			<p class="MLP_text ParaOverride-1">Už už se chtěl vrhnout na zem a&#160;učinit aspoň jediný pokus o&#160;záchranu svého mladého života, když vtom spatřil, že před nimi stojí osamělý dům, celý zchátralý, jen se rozpadnout. Z&#160;každé strany zpustošeného vchodu bylo jedno okno a&#160;nad ním jedno patro, ale nikde nebylo vidět žádné světlo. Dům byl temná ruina a&#160;podle všech známek neobydlený.</p>
			<p class="MLP_text ParaOverride-1">Sikes, který stále držel Olivera za ruku, tichounce přistoupil k&#160;nízkým dveřím pod sloupovou stříškou a&#160;zdvihl závoru. Zatlačil, dveře povolily a&#160;oba vešli spolu dovnitř.</p>
		</div>
</body>
</html>