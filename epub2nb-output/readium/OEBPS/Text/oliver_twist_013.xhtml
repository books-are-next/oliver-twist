<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>oliver_twist-10</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="oliver_twist-10" xml:lang="cs-CZ">
		<div class="Z-kladn--textový-r-meček">
			<p id="_idParaDest-9" class="MLP_uroven2_kapitola ParaOverride-1">Kapitola šestá</p>
			<p class="MLP_text_uprostred_-I- ParaOverride-1">Oliver, vydrážděný Noemovým špičkováním, vzchopí se k&#160;činu<br/>a&#160;uvede Noema v&#160;značný úžas</p>
			<p class="MLP_text_bez1radku_-12-0- ParaOverride-1">Když vypršel zkušební měsíc, byl Oliver smluvně zavázán v&#160;učení. Byl právě pěkně nezdravý čas. Řečeno obchodnicky, rakve byly v&#160;kurzu&#160;– a&#160;v&#160;průběhu několika týdnů si Oliver osvojil značnou míru zkušeností. Úspěch páně Sowerberryho důmyslného nápadu předstihl i&#160;jeho nejrůžovější naděje. Ani nejstarší obyvatelé města nepamatovali dobu, kdy by byla spála zuřila v&#160;takovém rozsahu a&#160;kosila tolik dětských životů, a&#160;mnoho bylo truchlivých průvodů, v&#160;jejichž čele kráčel k&#160;nepopsatelnému obdivu a&#160;pohnutí všech matek v&#160;městě malý Oliver se smutečním fáborem, splývajícím mu z&#160;klobouku až po kolena. A&#160;poněvadž provázel svého mistra i&#160;při většině jím vypravovaných pohřbů osob dospělých, aby si osvojil ono rozvážné chování a&#160;naprostou citovou sebekázeň, jež jsou pro dokonalého pompfunébra nezbytné, měl Oliver hojně příležitostí povšimnout si skvělé odevzdanosti a&#160;statečnosti, s&#160;níž někteří duševně silní lidé snášejí svá utrpení a&#160;ztráty.</p>
			<p class="MLP_text ParaOverride-1">Například když Sowerberry dostal objednávku na vypravení pohřbu nějaké bohaté staré dámy nebo pána, obklopených zástupem pozůstalých synovců a&#160;neteří, jež bylo po dobu nebožtíkovy předchozí nemoci naprosto vyloučeno utěšit a&#160;jejichž zármutek byl i&#160;v&#160;situacích naprosto veřejných absolutně nepotlačitelný, jak jen byli sami mezi sebou, přímo oplývali štěstím&#160;– byli úplně veselí a&#160;spokojení a&#160;bavili se spolu tak nenuceně a&#160;radostně, jako by se nebylo stalo ani to nejmenší, co by je skličovalo. Také manželé snášeli ztrátu manželky s&#160;klidem vskutku hrdinským. A&#160;manželky se zase strojily do smutku za manžela, jako by se místo všeho truchlení v&#160;rouše žalu byly rozhodly učinit z&#160;něho úbor co možná slušivý a&#160;svůdný. Rovněž bylo možno pozorovat, že se dámy a&#160;pánové, kteří byli po dobu pohřebního obřadu neskonalým zármutkem málem bez sebe, vzpamatovali téměř tím okamžikem, kdy došli domů, a&#160;úplně se uklidnili, dříve než počajovali. To všechno byla podívaná velice libá a&#160;poučná a&#160;Oliver na to hleděl s&#160;velkým obdivem.</p>
			<p class="MLP_text ParaOverride-1">Že by příklad těch dobrých lidí přivedl Olivera Twista k&#160;odevzdanosti, to se nemohu odvážit tvrdit, ač jsem jeho životopisec, ani se sebemenší jistotou; s&#160;naprostou určitostí však mohu říci, že se po dlouhé měsíce trpělivě a&#160;pokorně podroboval nadvládě a&#160;týrání ze strany Noema Claypola, který s&#160;Oliverem zacházel čím dál tím hůř, když v&#160;něm teď okolnost, že nováček povýšil k&#160;černé holi a&#160;klobouku s&#160;fáborem, kdežto on, starší učeň, trčí stále v&#160;koženkách a&#160;chudinské placaté čepici, probudila silnou řevnivost. Karolína s&#160;ním jednala zle, protože s&#160;ním jednal zle Noe, a&#160;paní Sowerberryová byla jeho vysloveným nepřítelem, protože pan Sowerberry byl hotov být mu přítelem. A&#160;tak, s&#160;touto trojicí na jedné straně a&#160;se záplavou pohřbů na druhé, nebylo Oliverovi ani zdaleka tak blaze jako tomu příslovečnému prasátku v&#160;žitě.</p>
			<p class="MLP_text ParaOverride-1">A&#160;nyní přicházím k&#160;velmi důležité epizodě v&#160;Oliverově životě; mám totiž zaznamenat událost zdánlivě snad nepatrnou a&#160;bezvýznamnou, která však nepřímo způsobila podstatný obrat ve všech jeho budoucích vyhlídkách i&#160;osudech.</p>
			<p class="MLP_text ParaOverride-1">Jednoho dne sešli Oliver a&#160;Noe v&#160;obvyklou hodinu jídla do kuchyně, aby pohodovali na kousku skopové pečeně&#160;– půldruhé libry nejhoršího masa od krku&#160;– když vtom paní zavolala na Karolínu a&#160;ta odešla. Tak nastala chvilka čekání, o&#160;níž se Noe Claypole, protože měl hlad a&#160;zlost, domníval, že jí nemůže využít k&#160;žádnému užitečnějšímu účelu než k&#160;dráždění a&#160;týrání malého Olivera Twista.</p>
			<p class="MLP_text ParaOverride-1">Dychtiv této nevinné zábavy, položil Noe nohy na ubrus, vykrákal Olivera za vlasy, zakroutil mu uši a&#160;projevil názor, že Oliver je zmije; dále mu oznámil svůj úmysl přijít se podívat, až ho budou věšet, ať už k&#160;té vítané události dojde kdykoli, a&#160;potom začal s&#160;všelijakým jiným malicherným popichováním, jak už takový zlomyslný a&#160;zanedbaný obecní nadanec jako on dovede. Ale když žádná ta špička nevyvolala kýžený účinek a&#160;Olivera nerozplakala, pokusil se Noe být ještě šprýmovnější&#160;– a&#160;v&#160;této snaze učinil to, co mnozí laciní vtipálkové zdaleka vyhlášenější než Noe činívají dodnes, chtějí-li být zábavní. Začal špičky ladit urážlivěji.</p>
			<p class="MLP_text ParaOverride-1">„Hele, špitálníku,“ řekl Noe, „jak se vede mámě?“</p>
			<p class="MLP_text ParaOverride-1">„Je už nebožka,“ odpověděl Oliver. „Neopovažujte se o&#160;ní přede mnou mluvit!“</p>
			<p class="MLP_text ParaOverride-1">Při těch slovech Oliver zčervenal, dech se mu zrychlil a&#160;kolem úst a&#160;chřípí mu podivně hrálo, v&#160;čemž pan Claypole spatřoval nespornou bezprostřední předzvěst prudkého výbuchu pláče. Pod tímto dojmem opakoval svůj útok.</p>
			<p class="MLP_text ParaOverride-1">„Na co umřela, špitálníku?“ zeptal se Noe.</p>
			<p class="MLP_text ParaOverride-1">„Puklo jí prý srdce, říkaly některé naše staré opatrovnice,“ odpověděl Oliver, spíš jako by mluvil sám k&#160;sobě než odpovídal Noemovi. „Myslím, že vím, jaké to musí být, na tohle umřít!“</p>
			<p class="MLP_text ParaOverride-1">„Trala-lalá!“ výskl si Noe, když se Oliverovi po tváři skutálela slza. „Co tě tak najednou rozbrečelo, ty fňukno jedna špitálnická?“</p>
			<p class="MLP_text ParaOverride-1">„Jistě ne vy,“ odsekl Oliver a&#160;chvatně si slzu utřel. „To ať vás ani nenapadne.“</p>
			<p class="MLP_text ParaOverride-1">„Aha, ne já, chm!“ poškleboval se Noe.</p>
			<p class="MLP_text ParaOverride-1">„Ne, vy ne,“ opáčil Oliver zostra. „Teď už dost! Už dál o&#160;ní ani slovo&#160;– to vám radím!“</p>
			<p class="MLP_text ParaOverride-1">„To mi radíš?“ zvolal Noe. „Heleme! To mi radíš! Nebuď drzej, špitálníku. A&#160;kvůli mámě! Ta tvoje, to byl čistej ptáček, povedenej! Co mám povídat!“ A&#160;tu Noe pokýval významně hlavou a&#160;ohrnul přitom mrňavý červený nos tolik, kolik v&#160;daném případě dokázalo soustředěné vypětí vší svalové činnosti.</p>
			<p class="MLP_text ParaOverride-1">„To víš, špitálníku,“ pokračoval Noe, Oliverovým mlčením osmělený, a&#160;hovořil uštěpačným tónem líčeného soucitu, tónem ze všech na světě nejprotivnějším. „To víš, špitálníku, dnes se s&#160;tím nedá nic dělat&#160;– a&#160;to se ví, ty jsi s&#160;tím nemoh nic dělat ani tenkrát&#160;– a&#160;je mi hrozně líto&#160;– a&#160;samozřejmě je to líto nám všem&#160;– a&#160;hrozně tě litujem. Ale jistě víš, špitálníku, že tvoje máma byla skrz naskrz špatná ženská.“</p>
			<p class="MLP_text ParaOverride-1">„Co jste to povídal?“ zeptal se Oliver a&#160;zdvihl oči.</p>
			<p class="MLP_text ParaOverride-1">„Že byla skrz naskrz špatná ženská, špitálníku,“ odpověděl Noe chladnokrevně. „A&#160;má to vlastně mnohem lepší, že tenkrát umřela, nebo jináč by byla robotila na nucený práci v&#160;Bridewellu nebo by ji vypověděli do trestanecký kolonie nebo už dnes visela&#160;– a&#160;to je snad ze všeho nejpravděpodobnější, no ne?“</p>
			<p class="MLP_text ParaOverride-1">Vztekem nachově rudý Oliver vyskočil, převrhl židli a&#160;stůl, popadl Noema za hrdlo a&#160;v&#160;zuřivosti svého hněvu jím cloumal, až výrostkovi cvakaly zuby v&#160;ústech; potom soustředil všechnu sílu do prudké rány a&#160;srazil ho na zem.</p>
			<p class="MLP_text ParaOverride-1">Ještě před minutou vypadal hoch docela na tichého, krotkého, ušlápnutého beránka, kterého z&#160;něho drsné zacházení udělalo. Ale nyní v&#160;něm konečně vzplanul oheň; surová urážka jeho zemřelé matky mu rozbouřila krev do varu. Prsa se mu dmula, držel se zpříma, oči mu svítily živostí; byl to najednou úplně jiný člověk, jak tu tak stál a&#160;probodával pohledem zbabělého trýznitele, který se mu teď krčil u&#160;nohou a&#160;jemuž čelil s&#160;odvahou, jakou u&#160;sebe v&#160;životě ještě nepoznal.</p>
			<p class="MLP_text ParaOverride-1">„On mě zamorduje!“ blábolil Noe. „Karolíno! Paní mistrová! Ten novej kluk mě tady vraždí! Pomoc! Pomoc! Oliver se zbláznil! Ka-ro-lí-nóó!“</p>
			<p class="MLP_text ParaOverride-1">Na Noemovo vřeštění se ozval hlasitý výkřik Karolíny a&#160;ještě hlasitější výkřik paní Sowerberryové; první jmenovaná se přiřítila do kuchyně postranními dveřmi, kdežto druhá zůstala stát na schodech a&#160;vyčkávala, dokud nenabude úplné jistoty, že sejít až dolů neznamená ohrožení lidského života.</p>
			<p class="MLP_text ParaOverride-1">„Hó, ty kluku ničemná!“ ječela Karolína a&#160;popadla Olivera vší silou, která se přibližně rovnala síle prostředně silného muže ve zvlášť dobré kondici. „Hó, ty lumpe jeden o-hav-ná, ne-vděč-ná, mor-dýř-ská!“ A&#160;za každou slabikou dala Oliverovi ránu, div si ruku nevymkla, a&#160;pro gaudium<span class="CharOverride-1"><span id="footnote-008-backlink"><a class="_idFootnoteLink _idGenColorInherit" href="../Text/oliver_twist_013.xhtml#footnote-008">9</a></span></span> společnosti ji doprovodila vřísknutím.</p>
			<p class="MLP_text ParaOverride-1">Karolínina pěst rozhodně nebyla lehká; ale aby se snad nestalo, že by na zkrocení Oliverovy zuřivosti nestačila, vpadla nyní paní Sowerberryová do kuchyně a&#160;jednou rukou jí ho pomáhala držet a&#160;druhou mu drápala obličej. Za tohoto příznivého stavu okolností se Noe zvedl ze země a&#160;mlátil ho pěstmi zezadu.</p>
			<p class="MLP_text ParaOverride-1">To byla ovšem námaha tuze vysilující, aby mohla trvat dlouho. Když se všichni vyčerpali a&#160;neměli již sil mlátit ani sápat, odvlekli Olivera, který se vzpíral a&#160;křičel, ale ani v&#160;nejmenším zastrašeného, do sklípka na smetí a&#160;tam ho zamkli. Po tomto výkonu se paní Sowerberryová zhroutila na židli a&#160;propukla v&#160;pláč.</p>
			<p class="MLP_text ParaOverride-1">„Propána, omdlívá!“ zvolala Karolína. „Sklenici vody, Noe! Honem, broučku!“</p>
			<p class="MLP_text ParaOverride-1">„Ach, Karolíno!“ sípala paní Sowerberryová, co mohla a&#160;jak se dalo, neboť ze sebe sotva vypravila řeč pro nedostatek dechu a&#160;nadbytek studené vody, kterou jí Noe polil hlavu a&#160;ramena. „Ach, Karolíno, to štěstí, že nás všechny nepovraždil ve spaní!“</p>
			<p class="MLP_text ParaOverride-1">„Svatá pravda, paní, ukrutný štěstí!“ zněla služčina odpověď. „Jenom doufám, že tohle pána naučí, aby si už nikdá nebral tyhle stvůry, co se roděj, jen aby od samý kolíbky vraždily a&#160;loupily. Chudinka Noe! Div že ještě dejchal, paní, když jsem přiběhla.“</p>
			<p class="MLP_text ParaOverride-1">„Ubožáček!“ přisvědčila paní Sowerberryová a&#160;podívala se soucitně na obecního nadance.</p>
			<p class="MLP_text ParaOverride-1">Noe, jehož nejhořejší knoflík u&#160;vesty byl přibližně na stejné výši s&#160;temenem Oliverovy hlavy, si za tohoto litování, jímž ho obě ženy oblažovaly, mnul spodem obou zápěstí oči a&#160;vyloudil několik dojemných slz a&#160;škytavých vzlyků.</p>
			<p class="MLP_text ParaOverride-1">„Co si jen počnem?“ zabědovala paní Sowerberryová. „Pán není doma, v&#160;celým domě není jediný mužský a&#160;kluk v&#160;deseti minutách dveře vykope.“ Oliverovy zuřivé nápory proti zmíněným sbitým prknům nasvědčovaly, že tento výsledek je vysoce pravděpodobný.</p>
			<p class="MLP_text ParaOverride-1">„Krindáčka! To nevím, paní,“ odpověděla Karolína, „leda snad, abysme poslali pro policii.“</p>
			<p class="MLP_text ParaOverride-1">„Nebo pro vojsko,“ navrhl pan Claypole.</p>
			<p class="MLP_text ParaOverride-1">„Ne, ne,“ rozhodla paní Sowerberryová, jíž právě vytanul v&#160;mysli Oliverův dávný přítel. „Utíkej k&#160;panu Bumblovi, Noe, a&#160;řekni mu, aby sem okamžitě přišel a&#160;nepromeškal ani minutku&#160;– čepici nech bejt a&#160;maž, honem! Na tej modřině na oku si můžeš po cestě držet nůž. Tak ti nenaskočí taková boule.“</p>
			<p class="MLP_text ParaOverride-1">Noe se nezdržoval, aby něco odpověděl, nýbrž ihned vyrazil plným tempem, a&#160;vskutku velice udivilo chodce, kteří byli právě venku, když viděli obecního nadance bez čepice na hlavě a&#160;s&#160;kudlou přitisknutou na oko ztřeštěně pádit ulicemi.</p>
			<hr class="HorizontalRule-1"/>
			<div class="_idFootnotes">
				<div id="footnote-008" class="_idFootnote">
					<p class="MLP_pozn_pod_carou ParaOverride-1"><a class="_idFootnoteAnchor _idGenColorInherit" href="../Text/oliver_twist_013.xhtml#footnote-008-backlink">9</a>  Veselí, veselá zábava. <span class="CharOverride-3">Pozn. red.</span></p>
				</div>
			</div>
		</div>
</body>
</html>