<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>oliver_twist-56</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="oliver_twist-56" xml:lang="cs-CZ">
		<div class="Z-kladn--textový-r-meček">
			<p id="_idParaDest-55" class="MLP_uroven2_kapitola ParaOverride-1">Kapitola padesátá druhá</p>
			<p class="MLP_text_uprostred_-I- ParaOverride-1">Poslední noc Faginova života</p>
			<p class="MLP_text_bez1radku_-12-0- ParaOverride-1">Soudní síň byla od podlahy po strop jednolitá mozaika lidských tváří. Z&#160;každičkého coulu prostoru vyhlížely zvědavé a&#160;dychtivé oči. Od zábradlí před lavicí obžalovaných až po nejostřejší růžek nejtěsnějšího koutku na galeriích se všechny pohledy upíraly na jednoho člověka&#160;– na Fagina. Vpředu vzadu, nahoře dole, vpravo vlevo&#160;– zdálo se, jako by stál pod klenbou oblohy, celé rozjiskřené planoucími zraky.</p>
			<p class="MLP_text ParaOverride-1">Tam stál, ve vší té záři živoucího světla, s&#160;jednou rukou opřenou o&#160;dřevěné madlo před sebou, s&#160;druhou rukou přiloženou k&#160;uchu a&#160;s&#160;hlavou nataženou kupředu, aby mohl co nejzřetelněji pochytit každé slovo, které splyne ze rtů předsedajícímu soudci, na závěr shrnujícímu žalobu porotě. Občas střelil pronikavým pohledem po porotcích, aby vypozoroval účinek každé i&#160;sebechatrnější polehčující okolnosti, a&#160;když s&#160;děsivou jasností dopadaly vývody svědčící proti němu, pohlížel po svém obhájci s&#160;němou prosbou, aby ještě i&#160;teď uvedl něco důrazného v&#160;jeho prospěch. Kromě těchto projevů úzkosti nehnul prstem ani brvou. Od samého začátku přelíčení sebou téměř nepohnul&#160;– a&#160;teď, když soudce domluvil, zůstával dále v&#160;téže strnulé pozici napjaté pozornosti, se zrakem na něho upřeným, jako by dosud poslouchal.</p>
			<p class="MLP_text ParaOverride-1">Lehký šum v&#160;soudní síni ho přivedl k&#160;sobě. Rozhlédl se a&#160;viděl, že porotci sestrčili hlavy dohromady, aby se poradili o&#160;výroku. Když mu oči zabloudily na galerii, spatřil, jak se lidé natahují jeden přes druhého, aby mu viděli do obličeje; někteří chvatně zvedali k&#160;očím skla a&#160;kukátka, kdežto jiní si šeptali se sousedy, v&#160;tváři výraz ošklivosti. Málo bylo těch, kteří se zdáli k&#160;němu nevšímaví a&#160;hleděli jen na porotce v&#160;netrpělivém podivu, jak mohou tak váhat. Ale z&#160;žádné tváře&#160;– dokonce ani u&#160;žen, kterých bylo v&#160;diváctvu mnoho, nevyčetl sebeslabší stopu soucitu se sebou ani žádný jiný cit než strhující zaujetí, aby byl odsouzen.</p>
			<p class="MLP_text ParaOverride-1">Jak tak jediným zmateným pohledem to všechno obzíral, zavládlo opět hrobové ticho, a&#160;když se ohlédl, spatřil, že porotci zamířili k&#160;soudcovskému stolu. Pššš!</p>
			<p class="MLP_text ParaOverride-1">Požádali pouze o&#160;dovolení, aby se směli vzdálit.</p>
			<p class="MLP_text ParaOverride-1">Jak vycházeli, hleděl jednomu po druhém hloubavě do tváře, jako by z&#160;nich chtěl poznat, na kterou stranu se kloní většina, ale jeho snaha byla marná. Žalářník mu položil ruku na rameno. Mechanicky ho následoval až na konec přepážky a&#160;posadil se na židli. Muž mu na ni musil ukázat, jinak by ji vůbec nebyl viděl.</p>
			<p class="MLP_text ParaOverride-1">Opět zdvihl oči ke galerii. Někteří diváci jedli a&#160;někteří se ovívali šátkem, protože v&#160;přeplněné síni bylo velké horko. Nějaký mladík si črtal jeho tvář do notýsku. Fagin přemítal, je-li mu obrázek podobný, a&#160;když si kreslíř ulomil u&#160;tužky špičku, pozoroval ho, jak si nožíkem přiřezává jinou, docela stejně, jako kterýkoli jiný lhostejný zevloun.</p>
			<p class="MLP_text ParaOverride-1">A&#160;když stočil oči na soudce, zrovna tak lenivě se začal v&#160;mysli obírat střihem jeho taláru, a&#160;co asi stojí a&#160;jak si ho obléká. U&#160;soudcovského stolu seděl při jednání i&#160;nějaký tlustý starý pán, který asi před půlhodinou odešel a&#160;teď se právě vrátil. A&#160;Fagin si v&#160;duchu kladl otázky, šel-li muž snad na oběd, co k&#160;němu asi měl a&#160;kde asi obědval, a&#160;sledoval tento řetěz lichých myšlenek dál, dokud jeho oko neupoutal nějaký nový předmět a&#160;nerozvinul řetěz nový.</p>
			<p class="MLP_text ParaOverride-1">Ne že by se po celou tu dobu byla jeho mysl, byť jen na vteřinku, oprostila od tísnivého, nepotlačitelného vědomí hrobu, který se mu rozvírá u&#160;nohou; cítil ho v&#160;sobě ustavičně, ale jaksi nejasně a&#160;neosobně a&#160;nemohl na něj upnout myšlenky. A&#160;tak i&#160;mezitímco se při představě blízké smrti hned zimničně třásl a&#160;hned horečně rozpaloval, začal najednou počítat špičaté železné pruty před sebou a&#160;uvažoval, jak se asi jedna ta špička ulomila a&#160;dají-li to spravit nebo to nechají tak, jak to je. Pak přemýšlel o&#160;všech hrůzách šibenice a&#160;popraviště&#160;– a&#160;přestal a&#160;pozoroval muže kropícího podlahu, aby se ochladil vzduch&#160;– a&#160;pak opět v&#160;přemýšlení pokračoval.</p>
			<p class="MLP_text ParaOverride-1">Konečně se ozvalo volání po tichu a&#160;celá síň upřela se zatajeným dechem oči na dveře. Porotci se vrátili a&#160;prošli těsně kolem něho. Nic nemohl vyčíst z&#160;jejich tváří; docela dobře mohly být z&#160;kamene. Ticho zmrtvělo ještě víc&#160;– ani šustnutí&#160;– ani dechnutí: Vinen!</p>
			<p class="MLP_text ParaOverride-1">Budovou zadunělo burácivé zvolání, a&#160;nové a&#160;další, a&#160;pak doznívalo ozvěnou hlasitého repotu a&#160;pak znovu zase zmohutnělo, když se repot jako vzteklé hromobití vyvalil ven. To byl jásavý pokřik ulice, davu vítajícího novinu, že v&#160;pondělí půjde žid na smrt.</p>
			<p class="MLP_text ParaOverride-1">Hluk se utišil a&#160;soudce se vězně zeptal, může-li uvést nějaký důvod, proč by nad ním neměl být vynesen rozsudek smrti. Ten již zaujal touž naslouchavou pozici jako předtím a&#160;hleděl upřeně na tazatele, když mu otázku kladl; ale ten ji musil ještě dvakrát opakovat, než se zdálo, že ji vězeň slyšel, a&#160;i pak jen hučel, že je starý člověk&#160;– starý člověk&#160;– starý člověk&#160;– až se mu hlas rozplynul v&#160;šepot a&#160;zmlkl opět docela.</p>
			<p class="MLP_text ParaOverride-1">Soudce si nasadil černý biret a&#160;vězeň stál dále s&#160;týmž držením těla i&#160;výrazem tváře. Děsivá velebnost chvíle vynutila nějaké ženě na galerii z&#160;hrdla výkřik; vězeň tam chvatně vzhlédl, jako by ho to vyrušení pohoršovalo, a&#160;naklonil se kupředu ještě napjatěji. Soudcův proslov zněl slavnostně a&#160;byl otřásající; vyhlášení ortelu bylo hrůza poslechnout. Ale vězeň stál jako mramorová socha, nehnula se v&#160;něm žilka. Tak stál, s&#160;vyzáblou tváří nataženou kupředu, spodní čelistí svěšenou a&#160;očima strnule vypoulenýma před sebe, ještě když mu žalářník položil ruku na rameno, a&#160;pokynul mu, aby už šel. Nakrátko se tupě rozhlédl kolem a&#160;pak poslechl.</p>
			<p class="MLP_text ParaOverride-1">Vedli ho dlážděným koridorem pod soudní síní, kde někteří vězňové čekali, až přijde řada na ně, a&#160;jiní rozprávěli s&#160;přáteli, natlačenými z&#160;druhé strany kolem mříže, za kterou ležel otevřený dvůr. Nikdo tam nečekal, aby si promluvil <span class="MLP_znak_kurziva_11b">s&#160;ním</span>, když však šel kolem, vězňové se rozestoupili, aby ho snadněji mohli zahlédnout lidé, kteří viseli zvenčí na mříži; a&#160;ti ho zasypali potupným spíláním, jekem a&#160;syčením. Zahrozil na ně pěstí a&#160;byl by po nich plivl, ale jeho průvodci ho rychle zatáhli do ponuré chodby, pořídku osvětlené kalnými lampami, a&#160;tou dál do vnitřku vězení.</p>
			<p class="MLP_text ParaOverride-1">Tam ho prohledali, aby u&#160;sebe snad neměl nějaký prostředek, jak předejít naplnění zákona, a&#160;po odbytí této procedury ho zavedli do jedné kobky odsouzenců k&#160;smrti a&#160;tam ho nechali&#160;– samotného.</p>
			<p class="MLP_text ParaOverride-1">Posadil se na kamennou lavici proti dveřím, která zastávala úlohu sedadla i&#160;lože, sklopil krví podlité oči k&#160;zemi a&#160;snažil se soustředit myšlenky. Po chviličce se mu začaly v&#160;paměti vynořovat jednotlivé nesouvislé úryvky toho, co říkal soudce&#160;– třebaže při řeči mu připadalo, že nemůže pochytit slovo. Ty ponenáhlu zapadaly na patřičné místo a&#160;postupně vybavovaly z&#160;podvědomí další, takže zakrátko si sestavil řeč celou skoro doslova tak, jak ji soudce pronesl. Odsuzuje se k&#160;pověšení za krk na tak dlouho, až bude mrtev&#160;– tak zněl konec. K&#160;pověšení za krk na tak dlouho, až bude mrtev!</p>
			<p class="MLP_text ParaOverride-1">Když tma už silně černala, začal přemýšlet o&#160;všech lidech, které znával a&#160;kteří umřeli na popravišti&#160;– někteří z&#160;nich jeho přičiněním. Vyvstávali před ním tak rychle za sebou, že je stěží stačil počítat. Některé z&#160;nich viděl umírat&#160;– a&#160;ještě se posmíval, protože umřeli s&#160;modlitbou na rtech. Ten rachotivý zvuk, s&#160;kterým se rozevře propadlo! A&#160;ta náhlost, jak se silný a&#160;statný muž promění v&#160;ubohou rozkymácenou hromádku hadrů!</p>
			<p class="MLP_text ParaOverride-1">Někteří z&#160;nich možná dostali zrovna tuhle celu&#160;– seděli právě na tomhle místě. Je už hrozná tma&#160;– proč nenesou světlo? Ta cela je vystavěná už moc let. Stovky lidí tady musely strávit své poslední hodiny. Je to jako sedět v&#160;hrobce vystlané mrtvolami&#160;– ta kukla, smyčka, připoutané ruce, ty tváře, co poznává i&#160;pod tou příšernou kápí!&#160;– Světlo, světlo!</p>
			<p class="MLP_text ParaOverride-1">Konečně, když už měl od bušení do těžkých dveří a&#160;zdí ruce do krve rozedřené, ukázali se dva muži. Jeden přinesl svíčku a&#160;zastrčil ji do železného svícnu vetknutého do zdi; druhý si dovnitř přivlekl slamník, aby na něm strávil noc&#160;– neboť vězeň nesmí už nadále zůstat sám.</p>
			<p class="MLP_text ParaOverride-1">Pak nadešla noc&#160;– tmavá, truchlivá, mlčenlivá noc. Jiní, kteří nespí, rádi poslouchají odbíjení věžních hodin, protože hovoří o&#160;životě a&#160;příchodu dne. Jemu přinášelo zoufalství. Každý úder železného zvonu těžce duněl stejným hlubokým, dutým hlasem: smrt. Co mu byl platný hluk a&#160;shon jásavého rána, který pronikal až tam? Byla to jen hrana v&#160;jiné podobě, varovné memento posílené současně výsměchem.</p>
			<p class="MLP_text ParaOverride-1">Uplynul den. Den? Vůbec nebyl, uběhl, sotva přišel&#160;– a&#160;opět nadešla noc, noc tak dlouhá a&#160;přece tak krátká, dlouhá svým strašlivým tichem a&#160;krátká svými prchajícími hodinami. Jednu chvíli zuřil a&#160;pustě klel, druhou hlasitě skučel a&#160;rval si vlasy. Přišli se s&#160;ním modlit ctihodní mužové jeho vyznání, ale se zlořečením je vyhnal. Znovu se pokusili o&#160;svůj čin lidumilnosti, ale musili prchnout před jeho ranami.</p>
			<p class="MLP_text ParaOverride-1">Sobotní noc. Zbývá mu už jen jediná noc naživu. A&#160;sotva mu to vytanulo v&#160;mysli, rozbřeskl se den&#160;– neděle.</p>
			<p class="MLP_text ParaOverride-1">Teprve večer tohoto posledního strašlivého dne dolehlo na jeho zkaženou duši drtivé vědomí, v&#160;jakém je bezmocném a&#160;zoufalém postavení, plnou silou; ne že by kdy byl choval nějakou určitou nebo pevnou naději na milost, ale protože si nikdy nedovedl smrt tak blízkou představit jasněji než jako mlhavou pravděpodobnost. Od začátku mluvil málo na kteréhokoli z&#160;obou mužů, kteří se v&#160;dozoru u&#160;něho střídali, a&#160;oni se zase sami nijak nesnažili jeho pozornost vzbouzet. Vysedával na lavici, ve snách, ač nespal. Ale teď každou minutu vyskakoval a&#160;s&#160;ústy udýchaně pootevřenými a&#160;s&#160;kůží horečnatě rozpálenou pobíhal po cele v&#160;takových záchvatech strachu a&#160;zuřivosti, že i&#160;oni&#160;– takové podívané zvyklí&#160;– s&#160;hrůzou před ním uhýbali. Nakonec pak začal ve vší muce zlého svědomí běsnit tak, že bylo nad síly jednoho člověka sedět u&#160;něho sám a&#160;dívat se na to, a&#160;hlídali ho tedy oba muži společně.</p>
			<p class="MLP_text ParaOverride-1">Přihrbil se na svém kamenném loži a&#160;přemítal o&#160;minulosti. V&#160;den jeho zatčení ho zranilo několik kamenů hozených z&#160;davu a&#160;měl teď hlavu ovázanou kusem plátna. Rezavé vlasy mu visely do bezkrevné tváře, vousy měl poškubané a&#160;zknocené do chuchvalců, oči mu planuly děsivým světlem, nemytá kůže mu pukala horečkou, která ho spalovala. Osm&#160;– devět&#160;– deset. Jestli to není nějaký trik, který ho má vystrašit, a&#160;jestli si hodiny opravdu šlapou takhle jedna druhé na paty, kde bude, až malá ručička oběhne jednou kolem? Jedenáct! Odbila další, dříve než hlas předešlé hodiny přestal rozechvívat vzduch. V&#160;osm bude jediným truchlícím ve svém vlastním pohřebním průvodu; v&#160;jedenáct&#160;–</p>
			<p class="MLP_text ParaOverride-1">Ony strašlivé zdi Newgateské věznice, které již skrývaly tolik běd a&#160;tolik nevyslovených duševních muk nejen před zraky, ale tuze často a&#160;tuze dlouho i&#160;před myšlenkami lidí, ještě nikdy v&#160;sobě nechovaly podívanou tak děsivou jako tentokrát. Hrstka těch, kteří cestou kolem na okamžik postáli a&#160;položili si otázku, co asi dělá muž, který má být zítra pověšen, by té noci byla spala věru špatně, kdyby ho byla mohla spatřit.</p>
			<p class="MLP_text ParaOverride-1">Od časného večera až téměř do půlnoci se do vrátnice trousily skupinky po dvou po třech lidech a&#160;s&#160;úzkostlivou tváří se přeptávaly, nedošel-li snad nějaký odklad vykonání rozsudku. Jakmile se jim dostalo záporné odpovědi, ihned tuto vítanou zprávu tlumočily hloučkům na ulici a&#160;ty si navzájem označovaly dveře, kterými musí odsouzenec vyjít, a&#160;ukazovaly si místo, kde bude postaveno popraviště, a&#160;když nakonec zdráhavým krokem odcházely, ještě se otáčely a&#160;vyvolávaly si výjev v&#160;představě. Jeden po druhém se hloučky ponenáhlu ztrácely, až uprostřed nejhlubší noci zůstala tmavá ulice na hodinu liduprázdná.</p>
			<p class="MLP_text ParaOverride-1">Prostranství před vězením bylo vyklizeno a&#160;ulici už přepažovalo několik silných, černě natřených bariér, aby utlumily očekávaný nápor zástupů, když k&#160;dvířkům ve vratech došel pan Brownlow s&#160;Oliverem a&#160;předložil povolení k&#160;návštěvě vězně, podepsané jedním ze šerifů. Ihned je vpustili do vrátnice.</p>
			<p class="MLP_text ParaOverride-1">„Mladý pán má jít, prosím, taky?“ zeptal se muž, jehož povinností bylo je provázet. „Není to zrovna podívaná pro děti, pane.“</p>
			<p class="MLP_text ParaOverride-1">„To věru není, příteli,“ přisvědčil pan Brownlow, „ale mé jednání s&#160;tím člověkem se toho dítěte úzce dotýká, a&#160;protože ho vidělo právě v&#160;době jeho vrcholných úspěchů a&#160;bídáctví, myslím, že mu neuškodí&#160;– i&#160;za cenu trochy bolesti a&#160;strachu&#160;– když ho uvidí i&#160;teď.“</p>
			<p class="MLP_text ParaOverride-1">Těch pár slov si řekli stranou, aby je Oliver neslyšel. Muž si klepl prstem o&#160;čepici, podíval se poněkud zvědavě po Oliverovi, otevřel další vrátka naproti těm, kterými vstoupili, a&#160;tmavými klikatými chodbami je vedl k&#160;celám.</p>
			<p class="MLP_text ParaOverride-1">„Tohle,“ pravil muž a&#160;zastavil se v&#160;šeré chodbě, kde za naprostého mlčení na něčem pracovalo několik mužů, „tohle je místnost, kudy ho povedou. Pojďte semhle a&#160;uvidíte dvířka, kudy vyjde na ulici.“</p>
			<p class="MLP_text ParaOverride-1">Zavedl je do kamenné kuchyně, vybavené měděnými kotly pro vaření vězeňské stravy, a&#160;ukázal na jedny dveře. Nad nimi byl zamřížovaný otvor, kterým dovnitř zaléhal hovor mužských hlasů spolu s&#160;bušením kladiv a&#160;rachotem shazovaných prken. Stavěli popravištní lešení.</p>
			<p class="MLP_text ParaOverride-1">Z&#160;kuchyně pak prošli ještě několika kovanými dveřmi, které jim otvírali klíčníci z&#160;vnitřku, a&#160;když vyšli na otevřený dvůr, vystoupili po úzkých schodech a&#160;vkročili do chodby s&#160;řadou těžkých dveří po levé straně. Žalářník je pokynem ruky zarazil, aby počkali na místě, a&#160;zaklepal svazkem klíčů na jedny dveře. Po krátkém hovoru vedeném šeptem vyšli oba hlídači na chodbu, protáhli se, jako by tomu dočasnému ulehčení byli rádi, a&#160;pokynuli návštěvníkům, aby následovali žalářníka do cely. Vstoupili tedy.</p>
			<p class="MLP_text ParaOverride-1">Na smrt odsouzený zlosyn seděl na kamenném loži a&#160;kolébal se ze strany na stranu s&#160;obličejem podobným spíš tváři šelmy lapené do pasti než člověku. Myslí očividně bloudil v&#160;minulosti, protože nepřestával huhlat, a&#160;jak se zdálo, vnímal jejich přítomnost pouze jako část svého vidění.</p>
			<p class="MLP_text ParaOverride-1">„Jsi milánek, Čódl&#160;– pěkněs to proved&#160;–“ drmolil. „Na vida, Oliver, ha, ha, ha! Taky Oliver přišel&#160;– hotovej pán teďka&#160;– hotovej pán&#160;– odveďte toho hocha někam spát!“</p>
			<p class="MLP_text ParaOverride-1">Žalářník vzal Olivera za volnou ruku, pošeptal mu, aby se nelekal, a&#160;potom mlčky přihlížel dál.</p>
			<p class="MLP_text ParaOverride-1">„Odveďte ho spát!“ zvolal Fagin. „Neslyšíte? Nikdo? To ten&#160;– ten&#160;– ten je vlastně příčinou toho všeho. Stojí to za ty peníze, ho v&#160;tom vychovat!&#160;– Bolterovi chřtán, Bille&#160;– holku nechte být&#160;– Bolterovi chřtán tak hluboko, jak vám nůž zajede! Uřežte mu hlavu!“</p>
			<p class="MLP_text ParaOverride-1">„Fagine!“ okřikl ho žalářník.</p>
			<p class="MLP_text ParaOverride-1">„To jsem já!“ zvolal žid a&#160;okamžitě zaujal stejnou naslouchavou pozici, v&#160;jaké sledoval soudní jednání. „Jsem starý člověk, slavný soude&#160;– moc starý, moc starý!“</p>
			<p class="MLP_text ParaOverride-1">„Podívejte,“ řekl žalářník a&#160;opřel se mu rukou do prsou, aby nemohl vstát, „tady s&#160;vámi chce někdo mluvit, asi se vás chce na něco zeptat. Fagine, Fagine! Copak nejste muž?“</p>
			<p class="MLP_text ParaOverride-1">„Už dlouho nebudu,“ opáčil vězeň a&#160;pozdvihl tvář, ve které nezůstala stopa po lidském výrazu kromě vzteku a&#160;hrůzy. „Zab je hrom! Všecky! Kdo jim dal právo mě vraždit?“</p>
			<p class="MLP_text ParaOverride-1">S&#160;posledními slovy zahlédl Olivera a&#160;pana Brownlowa. Přichoulil se do nejzazšího koutku lavice a&#160;dožadoval se vysvětlení, co tam chtějí.</p>
			<p class="MLP_text ParaOverride-1">„Klid, klid,“ krotil ho žalářník a&#160;stále ho přitlačoval k&#160;lavici. „Prosím, pane, povězte mu, co si přejete. Ale pospěšte si laskavě, jak čas utíká, je to s&#160;ním čím dál tím horší.“</p>
			<p class="MLP_text ParaOverride-1">„Máte několik listin,“ začal pan Brownlow a&#160;popošel k&#160;němu, „které pro větší bezpečnost svěřil jistý člověk jménem Monks do úschovy vám.“</p>
			<p class="MLP_text ParaOverride-1">„To je všechno samá lež,“ opáčil Fagin. „Nic nemám&#160;– žádnou listinu, ani jednu.“</p>
			<p class="MLP_text ParaOverride-1">„Pro smilování boží,“ pokračoval pan Brownlow hluboce vážně, „nemluvte tak teď, na samém prahu smrti, ale řekněte mi, kde jsou! Víte přece, že Sikes je mrtvý, že Monks všechno přiznal, že není naděje na jakýkoli další zisk. Kde jsou ty listiny?“</p>
			<p class="MLP_text ParaOverride-1">„Olivere,“ zvolal Fagin a&#160;zakýval na něj, „pojď sem! Něco ti pošeptám.“</p>
			<p class="MLP_text ParaOverride-1">„Já se ho nebojím,“ řekl Oliver přidušeným hlasem a&#160;pustil se ruky pana Brownlowa.</p>
			<p class="MLP_text ParaOverride-1">„Ty papíry,“ šeptal Fagin, když si přitáhl Olivera k&#160;sobě, „jsou v&#160;horním předním pokoji v&#160;krbovém komíně, v&#160;cajkovém pytlíku v&#160;díře kousek odspoda. Chci s&#160;tebou mluvit, milánku. Chci s&#160;tebou mluvit.“</p>
			<p class="MLP_text ParaOverride-1">„Ano, ano,“ souhlasil Oliver, „ale pomodlíme se. Prosím! Jen jednou se pomodlíme. Klekněte si a&#160;aspoň jednou se se mnou pomodlete, a&#160;pak si budeme povídat do rána.“</p>
			<p class="MLP_text ParaOverride-1">„Venku, venku,“ opáčil Fagin a&#160;s&#160;prázdným pohledem upřeným hochovi přes hlavu strkal Olivera před sebou ke dveřím. „Řekni, že jsem usnul&#160;– tobě věřit budou. Můžeš mě dostat ven, když mě takhle vyvedeš. Tak běž, běž!“</p>
			<p class="MLP_text ParaOverride-1">„Ach! Bože, odpusť tomu nešťastníkovi!“ zvolal hoch a&#160;propukl v&#160;pláč.</p>
			<p class="MLP_text ParaOverride-1">„Na, tak je to dobře, tak,“ liboval si Fagin. „To nám pomůže. Nejdřív tyhle dveře. Jestli se budu třást a&#160;klepat, až půjdem kolem čakanu, nevšímej si toho a&#160;pospíchej dál. Na, na, běž!“</p>
			<p class="MLP_text ParaOverride-1">„Už mu nechcete nic, pane?“ zeptal se žalářník.</p>
			<p class="MLP_text ParaOverride-1">„Ptát se už nechci,“ odpověděl pan Brownlow, „ale kdybych měl naději, že bychom ho mohli vyburcovat, aby si uvědomil své postavení&#160;–“</p>
			<p class="MLP_text ParaOverride-1">„To nedokážete ničím, pane,“ pravil žalářník a&#160;zavrtěl hlavou. „Nejlíp, abyste šli.“</p>
			<p class="MLP_text ParaOverride-1">Dveře cely se otevřely a&#160;hlídači se vrátili.</p>
			<p class="MLP_text ParaOverride-1">„Jen jdi, jen jdi,“ volal Fagin. „Tiše, ale ne tak pomalu. Rychleji, rychleji!“</p>
			<p class="MLP_text ParaOverride-1">Muži se ho chopili, vysvobodili z&#160;jeho zaťatých prstů Olivera a&#160;zadrželi vězně v&#160;cele. Chviličku se bránil se vší silou zoufalství a&#160;potom spustil takový jek, že pronikal i&#160;těmi mohutnými zdmi; výkřik za výkřikem zněl odcházejícím v&#160;uších, dokud nedorazili na otevřený dvůr.</p>
			<p class="MLP_text ParaOverride-1">Trvalo delší čas, než vyšli z&#160;věznice. Oliver po tom strašlivém výstupu div neomdlel a&#160;byl tak slabý, že snad hodinu nebo i&#160;déle neměl dost sil, aby udělal krok.</p>
			<p class="MLP_text ParaOverride-1">Svítal den, když se konečně dostali zase ven. Na ulici se již shromáždil obrovský dav; okna byla plná lidí, kteří kouřili a&#160;hráli karty, aby si ukrátili čas; zástupy se strkaly, hašteřily, žertovaly. Všechno dýchalo životem a&#160;veselím, jen ta masa temných obrysů v&#160;samém středu nečerné lešení, příčné břevno, provaz a&#160;ostatní příšerné parafernálie<span class="CharOverride-1"><span id="footnote-039-backlink"><a class="_idFootnoteLink _idGenColorInherit" href="../Text/oliver_twist_059.xhtml#footnote-039">40</a></span></span> smrti.</p>
			<hr class="HorizontalRule-1"/>
			<div class="_idFootnotes">
				<div id="footnote-039" class="_idFootnote">
					<p class="MLP_pozn_pod_carou ParaOverride-1"><a class="_idFootnoteAnchor _idGenColorInherit" href="../Text/oliver_twist_059.xhtml#footnote-039-backlink">40</a>  Průvodní jevy, potřeby. <span class="MLP_znak_kurziva_9b CharOverride-2">Pozn. red.</span></p>
				</div>
			</div>
		</div>
</body>
</html>