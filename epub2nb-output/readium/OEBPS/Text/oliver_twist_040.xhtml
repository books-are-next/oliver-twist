<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>oliver_twist-37</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="oliver_twist-37" xml:lang="cs-CZ">
		<div class="Z-kladn--textový-r-meček">
			<p id="_idParaDest-36" class="MLP_uroven2_kapitola ParaOverride-1">Kapitola třicátá třetí</p>
			<p class="MLP_text_uprostred_-I- ParaOverride-1">V&#160;níž štěstí Oliverovo a&#160;jeho přátel utrpí náhlý otřes</p>
			<p class="MLP_text_bez1radku_-12-0- ParaOverride-1">Jaro uběhlo jako voda a&#160;přišlo léto. Byla-li vesnice zpočátku krásná, tonula nyní v&#160;plné záři a&#160;hýřivosti své nádhery. Vysoké stromy, které v&#160;časnějších měsících vypadaly seschlé a&#160;holé, zatím vzkypěly mocným životem a&#160;zdravím, a&#160;jak rozpínaly zelenou náruč nad žíznivou zemí, měnily nechráněná a&#160;obnažená místa v&#160;lahodná zákoutí, stopená v&#160;hluboký a&#160;příjemný stín, odkud byla vyhlídka do širého kraje, zalitého sluncem, který se prostíral vůkol. Země se oděla svým nejtřpytnějším zeleným hávem a&#160;vydechovala do vzduchu své nejsytější vůně. Rok byl na vrcholu rozkvětu a&#160;síly, všechno radostně bujelo.</p>
			<p class="MLP_text ParaOverride-1">Ale v&#160;malé vilce plynul život stále týmž klidným chodem a&#160;mezi jeho obyvateli vládla stále táž jasná pohoda. Oliver se už dávno pozdravil a&#160;značně zesílil; ale ať zdravý nebo nemocný, nic to neměnilo na jeho vřelých citech k&#160;těm, v&#160;jejichž kruhu žil, ačkoli se tak s&#160;city přemnohých lidí leckdy stává. Byl to stále týž mírný, příchylný a&#160;oddaný tvor, jako býval v&#160;čase, kdy bolest a&#160;utrpení vyčerpávaly jeho síly a&#160;kdy s&#160;každou sebemenší úsluhou a&#160;úlevou byl závislý na těch, kdo ho opatrovali.</p>
			<p class="MLP_text ParaOverride-1">Jednou večer podnikli delší procházku, než mívali ve zvyku jindy, neboť den byl neobyčejně parný; večer byl krásný, měsíc zářil jako rybí oko a&#160;zvedl se lehký větřík, který neobyčejně osvěžoval. Róza byla ve zvlášť znamenitém rozmaru a&#160;tak za veselého hovoru šlapali a&#160;šlapali, až se procházka protáhla o&#160;hodný kus za jejich obvyklou mez. Protože paní Maylieová pocítila únavu, vrátili se domů již volnějším krokem. Mladá dáma pouze odhodila prostý klobouček a&#160;jako obyčejně usedla k&#160;pianu. Několik minut se roztržitě probírala klávesami a&#160;potom přešla v&#160;tichou a&#160;hluboce vážnou melodii&#160;– a&#160;mezitímco ji hrála, zaslechli zvuk, jako kdyby plakala.</p>
			<p class="MLP_text ParaOverride-1">„Rózo, děvenko!“ ozvala se starší dáma.</p>
			<p class="MLP_text ParaOverride-1">Róza neodpověděla, nýbrž pouze maličko zrychlila tempo hry, jako by ji ta slova byla vyburcovala z&#160;nějakých bolestných myšlenek.</p>
			<p class="MLP_text ParaOverride-1">„Rózo moje zlatá!“ zvolala paní Maylieová, chvatně vstala a&#160;sklonila se k&#160;ní. „Co to znamená? Ty pláčeš! Dítě moje drahé, co tě trápí?“</p>
			<p class="MLP_text ParaOverride-1">„Nic, tetičko, nic,“ odpověděla dívka. „Nevím, co to je&#160;– nedovedu to popsat, ale cítím&#160;–“</p>
			<p class="MLP_text ParaOverride-1">„Snad nejsi nemocná, má zlatá?“ přerušila ji paní Maylieová.</p>
			<p class="MLP_text ParaOverride-1">„Ne, ne! I kde, nejsem!“ odporovala Róza a&#160;mezi řečí se třásla, jako by ji rozráželo nějaké hrozné mrazení. „Za chviličku mi bude líp. Zavřete to okno, prosím vás!“</p>
			<p class="MLP_text ParaOverride-1">Oliver hbitě vyhověl její žádosti. Ve snaze zburcovat se opět k&#160;bývalé veselosti zkusila dívka zahrát nějakou živější píseň&#160;– ale prsty jí zůstaly bezmocně ležet na klávesách. Zakryla si tvář rukama, vrhla se na pohovku a&#160;povolila slzám, které již nebyla s&#160;to zadržet.</p>
			<p class="MLP_text ParaOverride-1">„Dítě moje!“ zhrozila se postarší dáma a&#160;přivinula si ji do náruče. „Takhle jsem tě ještě nikdy neviděla.“</p>
			<p class="MLP_text ParaOverride-1">„Nelekala bych vás, kdybych se tomu mohla ubránit,“ odpověděla Róza, „doopravdy jsem se snažila, co jsem mohla, ale není to nic platné. Bojím se, tetičko, že opravdu nemocná jsem.“</p>
			<p class="MLP_text ParaOverride-1">A&#160;vskutku byla&#160;– neboť jakmile si dali přinést svíce, spatřili, že za tu kratičkou chvíli, která uplynula od jejich návratu domů, barva jejího obličeje zbledla na mramorovou běl. Jeho výraz sice neztratil nic ze své krásy, ale byl jiný, změněný, a&#160;v&#160;jemné tváři se jí zračila jistá tíseň a&#160;neklid, které v&#160;ní dosud nikdy nebyly. Ještě minuta, a&#160;zalil ji nachový ruměnec a&#160;něžné modré oči zastřel strhaný blouznivý výraz. Hned to zase zmizelo&#160;– jako stín vržený plujícím mrakem&#160;– a&#160;opět byla pouze sinavě bledá.</p>
			<p class="MLP_text ParaOverride-1">Oliver, který s&#160;úzkostí sledoval starou dámu, pozoroval, že ji tyto úkazy lekají, jak vpravdě lekaly stejně i&#160;jeho; když však viděl, že dělá, jako by je brala na lehkou váhu, snažil se chovat stejně a&#160;oběma se to dařilo natolik, že když teta přemluvila Rózu, aby si šla lehnout, byla dívka již v&#160;lepší náladě; ba zdálo se, jako by se již i&#160;trochu pozdravila, neboť je ujišťovala svým pevným přesvědčením, že ráno určitě vstane docela zdravá.</p>
			<p class="MLP_text ParaOverride-1">„Jistě to není nic vážného, že ne?“ zajímal se Oliver, když se paní Maylieová vrátila. „Nevypadá dnes zrovna dobře, ale&#160;–“</p>
			<p class="MLP_text ParaOverride-1">Stará dáma mu pokynula, aby nemluvil, posadila se do temného koutka pokoje a&#160;nějakou chvíli seděla mlčky. Konečně rozechvělým hlasem pronesla:</p>
			<p class="MLP_text ParaOverride-1">„Doufám, že ne, Olivere. Byla jsem s&#160;ní opravdu šťastná hezkou řádku let, snad až tuze šťastná. Třeba je na čase, aby mě zase potkalo nějaké neštěstí&#160;– ale doufám, že to nebude tohle.“</p>
			<p class="MLP_text ParaOverride-1">„Co?“ zeptal se Oliver.</p>
			<p class="MLP_text ParaOverride-1">„Ta těžká rána,“ odpověděla stará dáma, „že bych ztratila to zlaté děvče, které mi bylo tak dlouho potěchou a&#160;štěstím.“</p>
			<p class="MLP_text ParaOverride-1">„Ach nedej Bůh!“ vyhrkl prudce Oliver.</p>
			<p class="MLP_text ParaOverride-1">„Amen pravím k&#160;tomu, mé dítě!“ dodala stará dáma a&#160;zalomila rukama.</p>
			<p class="MLP_text ParaOverride-1">„To přece není možné, nic tak strašlivého snad nehrozí?“ zděsil se Oliver. „Ještě před dvěma hodinami jí přece bylo docela dobře!“</p>
			<p class="MLP_text ParaOverride-1">„Ale teď je jí moc špatně,“ namítla paní Maylieová, „a určitě vím, bude jí ještě hůř. Má drahá, předrahá Róza! Ach, co bych si bez ní počala!“</p>
			<p class="MLP_text ParaOverride-1">A&#160;povolila zármutku tak těžkému, že se jí Oliver, který v&#160;sobě dusil vlastní pohnutí, odvážil domlouvat a&#160;s&#160;úpěnlivou vážností ji prosit, aby se už jen v&#160;zájmu té drahé mladé dámy trochu uklidnila.</p>
			<p class="MLP_text ParaOverride-1">„Jen považte, paní,“ pokračoval Oliver, když se mu slzy vedraly do očí přes veškeré úsilí, aby je zadržel, „jen považte, jaká je mladá a&#160;hodná a&#160;jakou radost a&#160;pohodu rozdává všem kolem sebe! Jsem jistý&#160;– přesvědčený&#160;– pevně přesvědčený&#160;– že kvůli vám, co jste sama tak hrozně hodná i&#160;kvůli sobě samé a&#160;kvůli všem, které dělá tak šťastné, neumře! Nebe nikdy nedopustí, aby umřela tak mladá.“</p>
			<p class="MLP_text ParaOverride-1">„Už mlč!“ řekla paní Maylieová a&#160;položila ruku Oliverovi na hlavu. „Uvažuješ jako dítě, chlapče ubohá. Ale přes to všechno mě učíš, co je má povinnost. Na chviličku jsem to zapomněla, Olivere, ale doufám, že mi snad bude odpuštěno, protože jsem stará a&#160;viděla jsem už v&#160;životě dost nemocí i&#160;smrti, abych věděla, co to je za trýzeň muset se odloučit od těch, které milujeme. Také jsem už viděla dost, abych věděla, že ne vždycky zrovna ty nejmladší a&#160;nejdražší ušetří osud lidem, kteří je milují. Ale to by nám mělo poskytnout útěchu v&#160;našem zármutku, protože nebe je spravedlivé, a&#160;takové případy nás přesvědčivě učí, že existuje svět jasnější než tenhle náš a&#160;že cesta do něj je rychlá. Staň se vůle boží! Miluju ji a&#160;nebe ví jak vřele!“</p>
			<p class="MLP_text ParaOverride-1">S&#160;překvapením pozoroval Oliver na paní Maylieové, že jakmile promluvila první slova, rázem ovládla všechen nářek jakoby jedním vzepětím vůle a&#160;mezi řečí se napřímila a&#160;nabyla klidu a&#160;pevnosti. A&#160;ještě víc ho udivovalo poznání, že tato pevnost je trvalá&#160;– že při všem tom starání a&#160;bdění, které následovalo, paní Maylieová zůstává pořád pohotová a&#160;chladnokrevná a&#160;že všechny povinnosti, které na ní spočívají, vykonává klidně a&#160;podle všech zevních známek dokonce i&#160;radostně. Byl však mladý a&#160;nevěděl, co všechno silná povaha za krušných okolností dokáže. A&#160;jak to také měl vědět, když to tak zřídka vědí sami ti, kdo ji mají?</p>
			<p class="MLP_text ParaOverride-1">Následovala noc plná úzkosti. Když přišlo ráno, ukázaly se předpovědi paní Maylieové až tuze oprávněné. Róza byla v&#160;prvním stadiu vysoké a&#160;nebezpečné horečky.</p>
			<p class="MLP_text ParaOverride-1">„Musíme jednat, Olivere, a&#160;nepoddávat se bezúčelnému smutku,“ pravila paní Maylieová, položila si prst na ústa a&#160;zahleděla se mu upřeně do tváře. „Tenhle dopis se musí s&#160;největším možným urychlením poslat panu Losbernovi. Musí se odnést do nejbližšího městyse, to je slabé čtyři míle odsud, když se jde pěšinou přes pole, a&#160;odtamtud se s&#160;ním musí vypravit zvláštní spěšný jízdní kurýr rovnou do Chertsey. Lidé v&#160;tamějším hostinci to už obstarají a&#160;vím, že na tebe se mohu spolehnout, že všechno správně zařídíš.“</p>
			<p class="MLP_text ParaOverride-1">Oliver se nezmohl na odpověď, ale bylo vidět, jak je nedočkavý, už aby byl na cestě.</p>
			<p class="MLP_text ParaOverride-1">„Tady je ještě jeden dopis,“ pokračovala paní Maylieová a&#160;v&#160;zamyšlení se odmlčela, „ale opravdu nevím, jestli ho mám poslat hned, nebo počkat, až uvidím, jak to dopadá s&#160;Rózou. Raději bych ho neposílala, až kdybych se snad bála toho nejhoršího.“</p>
			<p class="MLP_text ParaOverride-1">„Ten jde taky do Chertsey, paní?“ vyptával se Oliver netrpělivě a&#160;v&#160;dychtivosti vyřídit svůj úkol natáhl roztřesenou ruku pro dopis.</p>
			<p class="MLP_text ParaOverride-1">„Ne,“ odpověděla stará dáma a&#160;mechanicky mu ho dala. Oliver na dopis letmo pohlédl a&#160;viděl, že adresa zní na velectěného pana Harryho Maylieho ve venkovském sídle nějakého vysokého šlechtice&#160;– kde, to nemohl rozeznat.</p>
			<p class="MLP_text ParaOverride-1">„Má tedy, prosím, jít?“ ptal se Oliver a&#160;nedočkavě k&#160;ní zvedl oči.</p>
			<p class="MLP_text ParaOverride-1">„Myslím, že ne,“ rozhodla paní Maylieová a&#160;vzala si dopis zpátky. „Počkám do zítřka.“</p>
			<p class="MLP_text ParaOverride-1">Zároveň s&#160;těmi slovy podala Oliverovi svou tobolku a&#160;ten se bez dalšího otálení vydal na cestu tak rychlým tempem, jaké dokázal vyvinout.</p>
			<p class="MLP_text ParaOverride-1">Hbitě utíkal přes pole a&#160;louky a&#160;úzkými cestami, které je někdy dělily&#160;– hned téměř schovaný ve vysokém obilí po obou stranách a&#160;hned zas volný, když se vynořil na otevřený lán, kde si ženci nebo sekáči pilně hleděli díla&#160;– a&#160;ani jedinkrát neodpočíval, leda tu a&#160;tam na pár vteřinek, jen co by vůbec popadl dech, až se konečně celý uřícený a&#160;zaprášený přihnal na malý trh městyse.</p>
			<p class="MLP_text ParaOverride-1">Tam se zastavil a&#160;rozhlížel se po hostinci. Byla tam bílá banka a&#160;červený pivovar a&#160;žlutá radnice&#160;– a&#160;v&#160;jednom rohu stál velký dům se vším, co na něm bylo ze dřeva, natřeným zeleně, před kterým visel štít s&#160;nápisem „U&#160;Jiřího“. A&#160;k&#160;tomu také hned pospíchal, jakmile mu padl do očí.</p>
			<p class="MLP_text ParaOverride-1">Oslovil postilióna, který klímal v&#160;průjezdu, a&#160;ten vyslechl jeho přání a&#160;pak ho odkázal na podomka; ten znovu vyslechl všechno, co měl Oliver na srdci, a&#160;potom ho odkázal na hostinského. To byl pán vysokého postavy v&#160;modrém nákrčníku, bílém klobouku, šedohnědých jezdeckých podkolenicích a&#160;ve vysokých botách s&#160;holeněmi shodné barvy, který se opíral o&#160;pumpu u&#160;vrat konírny a&#160;dloubal se stříbrným párátkem v&#160;zubech.</p>
			<p class="MLP_text ParaOverride-1">Tento pán se velice uvážlivě odebral do výčepu, aby spočítal Oliverův účet&#160;– jehož sestavení mu trvalo hezky dlouhou chvíli&#160;– a&#160;když nakonec účet vystavil a&#160;Oliver ho zaplatil, musel se dát osedlat kůň a&#160;přistrojit posel, což zabralo ještě dalších dobrých deset minut. Mezitím Oliverova netrpělivost a&#160;úzkost dostoupila výše tak zoufalé, že by byl od minuty nejraději skočil na koně sám a&#160;plným tryskem odcválal na nejbližší poštovní stanici. Konečně bylo všechno připraveno, a&#160;když Oliver podal poslovi nahoru svůj balíček s&#160;četnými připomínkami a&#160;prosbami, aby ho doručil co nejrychleji, nasadil muž koni ostruhy, s&#160;klapotem odklusal po kostrbatém dláždění trhu a&#160;ve dvou minutách byl z&#160;městyse venku a&#160;tryskem uháněl po mýtní silnici.</p>
			<p class="MLP_text ParaOverride-1">To už něco znamenalo, mít jistotu, že někoho poslali pro pomoc a&#160;že zbytečně nepromeškali hodinku času, a&#160;tak pospíchal Oliver přes hostinský zájezdní dvůr se srdcem již maličko lehčím. Právě zahýbal z&#160;průjezda a&#160;nemilou náhodou se srazil s&#160;velkým mužem, zahaleným do pláště, který zrovna v&#160;tom okamžiku vycházel ze dveří hostince.</p>
			<p class="MLP_text ParaOverride-1">„Ouha!“ zvolal muž, upřel oči na Olivera a&#160;náhle štítivě uskočil. „Ďasa, co je tohle?“</p>
			<p class="MLP_text ParaOverride-1">„Prosím za odpuštění, pane,“ omlouval se Oliver. „Ale hrozně pospíchám domů a&#160;neviděl jsem vás vycházet.“</p>
			<p class="MLP_text ParaOverride-1">„Sper tě ďas!“ vrčel si muž pro sebe a&#160;přímo hocha svýma velkýma tmavýma očima probodával. „Kdo by si to pomyslel! Rozdrtit ho na prach, i&#160;z&#160;kamenné rakve by se ještě vydrápal, jen aby mi zkřížil cestu!“</p>
			<p class="MLP_text ParaOverride-1">„Já nerad, prosím,“ koktal Oliver, divokým pohledem cizího muže zmatený. „Doufám, že jsem vám neublížil.“</p>
			<p class="MLP_text ParaOverride-1">„Svrab!“ hučel muž v&#160;šíleném vzteku skrze zaťaté zuby. „Škoda že jsem neměl kuráž říct to slovo, mohl jsem tě mít za jednu noc z&#160;krku! Prokletí na tvou hlavu a&#160;černý mor na tvoje srdce, skrčku! Co tady chceš?“</p>
			<p class="MLP_text ParaOverride-1">Zatímco ze sebe přerývavě vyrážel tato slova, hrozil muž pěstí. Pokročil proti Oliverovi, jako by měl v&#160;úmyslu zasadit mu ránu, ale vtom se skácel jako podťatý a&#160;s&#160;pěnou u&#160;úst se na zemi křečovitě svíjel.</p>
			<p class="MLP_text ParaOverride-1">Oliver okamžik vyjeveně přihlížel, jak sebou šílenec zmítá (neboť za toho muže považoval), a&#160;vzápětí se vrhl do domu pro pomoc. Jen se přesvědčil, že muže odnesli bez úhony do hostince, ihned obrátil kroky k&#160;domovu a&#160;utíkal, co mu síly stačily, aby vynahradil promarněný čas; přitom s&#160;velkým údivem a&#160;trochu i&#160;se strachem vzpomínal na prapodivné chování člověka, s&#160;kterým se právě rozešel. Tato událost mu však nesetrvala v&#160;paměti dlouho, neboť sotvaže doběhl do vilky, ihned mu zaměstnávalo mysl dost jiných věcí a&#160;úplně mu vyhnalo z&#160;hlavy všechny úvahy o&#160;sobě.</p>
			<p class="MLP_text ParaOverride-1">Zdravotní stav Rózy Maylieové se rychle zhoršoval; před půlnocí v&#160;horečce blouznila. Felčar, který žil ve vesnici, dlel ustavičně u&#160;jejího lůžka. Hned jak prvně prohlédl nemocnou, vzal si paní Maylieovou stranou a&#160;prohlásil, že dívčina nemoc je rázu vskutku nejvýš znepokojivého. „Upřímně,“ řekl, „byl by to málem zázrak, kdyby se uzdravila.“</p>
			<p class="MLP_text ParaOverride-1">Kolikrát jen vyskočil Oliver za tu noc z&#160;postele a&#160;přikradl se neslyšnými krůčky ke schodišti a&#160;lovil ušima sebemenší zvuk z&#160;pokoje nemocné! Kolikrát mu jen celým tělem zalomcovala třesavka a&#160;studené krůpěje hrůzy mu vyrazily na čele, když v&#160;něm náhlý hlasitější krok vzbudil strach, že se právě v&#160;tom okamžiku přihodilo to něco nad všechno pomyšlení děsného! A&#160;co byla vroucnost modliteb, které pronesl kdy předtím, proti úpěnlivosti, s&#160;níž nyní vyléval své zoufalé a&#160;vášnivé prosby za život a&#160;zdraví oné něžné bytosti, která se potácela na samém pokraji černého hrobu!</p>
			<p class="MLP_text ParaOverride-1">Ach to napětí, strašlivé, mučivé napětí, muset nečinně přihlížet, jak se život bytosti, kterou vřele milujeme, chvěje na vlásku! Ty drásavé myšlenky, které zavalují mysl, až z&#160;nich srdce buší jako kladivo a&#160;dech se v&#160;hrdle dusí pod náporem představ, které ji malují&#160;– ta zoufalá touha <span class="MLP_znak_kurziva_11b">něco proboha udělat</span> k&#160;ulehčení bolesti nebo zmenšení nebezpečí, jež snížit nemáme v&#160;moci&#160;– to klesání na mysli i&#160;na duchu, které pramení ze smutného uvědomění naší vlastní nemohoucnosti&#160;– jaká trýzeň se může těm mukám vyrovnat, jaká myšlenka nebo skutek je dokáže v&#160;tom horečném víru a&#160;varu chvíle zmírnit?</p>
			<p class="MLP_text ParaOverride-1">Přišlo ráno a&#160;vilka byla smutná a&#160;tichá. Lidé hovořili šeptem; čas od času se u&#160;branky ukázala starostlivá tvář; ženy i&#160;děti odcházely v&#160;slzách. Po celý nekonečný den a&#160;ještě kolik hodin po tom, kdy se už setmělo, přecházel Oliver tiše po zahradě sem a&#160;tam, co chviličku zvedal oči k&#160;pokoji nemocné a&#160;pokaždé se otřásl, když uviděl to zatemněné okno, které vypadalo, jako by smrt byla uvnitř rozestřela svoje křídla. Pozdě večer přijel pan Losberne. „Je to kruté,“ řekl dobrák doktor a&#160;při těch slovech se odvrátil, „tak mladá, tak milovaná! Ale naděje je pramalá.“</p>
			<p class="MLP_text ParaOverride-1">Další ráno. Slunce jasně svítilo&#160;– tak jasně, jako by ani neshlíželo na nějakou bědu nebo starost. A&#160;s&#160;každičkým lístkem a&#160;květem kolem sebe bujně rozvitým, na všech stranách obklopena životem a&#160;zdravím a&#160;zvuky i&#160;pohledy plnými radosti, sličná mladá bytost ležela a&#160;rychle uvadala. Oliver se odkradl na starý hřbitůvek, posadil se na jeden zelený růvek a&#160;v&#160;tichosti pro ni plakal a&#160;modlil se za ni.</p>
			<p class="MLP_text ParaOverride-1">Vůkol se rozkládal takový mír a&#160;krása, v&#160;slunné krajině bylo tolik jasu a&#160;veselí, ve zpěvu letního ptactva tolik blaženého jásotu, v&#160;rychlém letu kavek kroužících nad hlavou tolik volnosti, ve všem tolik života a&#160;rozradování, že když hoch pozvedl rozbolavělé oči a&#160;rozhlédl se kolem, instinktivně připadl na myšlenku, tohle že není čas na smrt; že když jsou nižší tvorové všichni tak radostní a&#160;veselí, rozhodně přece nemůže umřít Róza; že hroby jsou pro studenou bezútěšnou zimu, a&#160;ne pro sluneční jas a&#160;vůni. Skoro mu připadalo, že rubáše jsou jen pro staré a&#160;scvrklé a&#160;že do svých příšerných záhybů nikdy nehalí postavu mladou a&#160;sličnou.</p>
			<p class="MLP_text ParaOverride-1">Do těchto mladistvých úvah pojednou surově vpadl hlas kostelního zvonu&#160;– hrana. A&#160;druhá! A&#160;zas! To umíráček vyzváněl k&#160;pohřbu. Do brány vešel hlouček prostých truchlících s&#160;bílými fábory, protože v&#160;rakvi leželo mládí. S&#160;obnaženou hlavou stáli u&#160;hrobu&#160;– a&#160;v&#160;plačícím průvodu byla matka, donedávna matka. Ale jasně svítilo slunce a&#160;ptáci zpívali o&#160;závod.</p>
			<p class="MLP_text ParaOverride-1">Oliver zamířil k&#160;domovu a&#160;vzpomínal na všechny ty četné laskavosti, kterých se mu kdy od mladé dámy dostalo, a&#160;toužebně si přál, aby se opět vrátil ten čas, kdy by jí mohl neustále ukazovat, jak jí je vděčný a&#160;jak ji miluje. Neměl sice důvod si něco vyčítat, že by ji byl zanedbával nebo málo na ni myslil, neboť jí povždy věrně a&#160;oddaně sloužil, ale přesto mu před očima vyvstávalo stero drobných příležitostí, kdy mohl, jak mu nyní připadalo, osvědčit víc horlivosti a&#160;opravdovosti, a&#160;litoval, že to tenkrát neučinil. Měli bychom pozorně dbát, jak jednáme s&#160;lidmi kolem sebe, když každé úmrtí mimoděk vnukne nějakému úzkému kroužku pozůstalých myšlenku, kolik toho opominuli a&#160;jak málo toho udělali&#160;– na kolik věcí jen zapomněli a&#160;kolik jiných třeba mohli napravit! Není lítosti sžíravější než ta, která je marná; chceme-li si její muka ušetřit, pamatujme na tohle, dokud je čas.</p>
			<p class="MLP_text ParaOverride-1">Když přišel domů, seděla paní Maylieová v&#160;malém pokoji. Oliverovi se sevřelo srdce, když ji spatřil, protože jindy od lože své nemocné neteře vůbec neodcházela, a&#160;roztřásl se při pomyšlení, jaká změna ji odtamtud vypudila. Dověděl se, že Róza upadla do hlubokého spánku, z&#160;něhož se probere, buďto aby se uzdravila a&#160;žila, nebo aby se s&#160;nimi rozloučila a&#160;umřela.</p>
			<p class="MLP_text ParaOverride-1">Několik hodin spolu seděli, napínali sluch a&#160;báli se promluvit slovo. Přinesený oběd vrátili netknutý a&#160;s&#160;tváří, která prozrazovala, že myšlenkami dlejí jinde, pozorovali slunce, kterak klesá níž a&#160;níž, až konečně zalilo oblohu i&#160;zem oněmi nádhernými barvami, které věstí jeho odchod, jejich napjaté uši zachytily ohlas přicházejících kroků. Oba se vrhli mimoděk ke dveřím, když se v&#160;nich ukázal pan Losberne.</p>
			<p class="MLP_text ParaOverride-1">„Co je s&#160;Rózou?“ zvolala stará dáma. „Řekněte mi to hned! Snesu to&#160;– všechno snesu, jenom nejistotu ne! Ach, řekněte mi to, pro boha živého!“</p>
			<p class="MLP_text ParaOverride-1">„Musíte se vzpamatovat,“ pravil doktor a&#160;podepřel ji. „Uklidněte se, drahá madam, prosím vás!“</p>
			<p class="MLP_text ParaOverride-1">„Proboha, pusťte mě! Moje zlaté dítě! Ona je mrtvá! Ona umírá!“</p>
			<p class="MLP_text ParaOverride-1">„Ne!“ zvolal doktor zaníceně. „Že je Bůh dobrotivý a&#160;milosrdný, zůstane slečna Róza naživu a&#160;bude nás všechny oblažovat ještě dlouhá léta!“</p>
			<p class="MLP_text ParaOverride-1">Stará dáma padla na kolena a&#160;pokusila se sepnout ruce; ale síly, které ji tak dlouho vzpružovaly, prchly hned s&#160;jejím prvním díkůvzdáním k&#160;nebesům, a&#160;tak klesla do přátelské náruče, která se rozevřela, aby ji zachytila.</p>
		</div>
</body>
</html>