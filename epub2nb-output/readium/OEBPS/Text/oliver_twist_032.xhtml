<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>oliver_twist-29</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="oliver_twist-29" xml:lang="cs-CZ">
		<div class="Z-kladn--textový-r-meček">
			<p id="_idParaDest-28" class="MLP_uroven2_kapitola ParaOverride-1">Kapitola dvacátá pátá</p>
			<p class="MLP_text_uprostred_-I- ParaOverride-1">V&#160;níž se nit vyprávění vrací k&#160;panu Faginovi a&#160;spol.</p>
			<p class="MLP_text_bez1radku_-12-0- ParaOverride-1">Mezitímco se ve venkovském špitále odehrávaly tyto události, seděl pan Fagin ve svém starém doupěti&#160;– v&#160;témž, z&#160;něhož dívka odvedla Olivera&#160;– u&#160;líného, čadivého ohně a&#160;dumal. Na koleně držel měch, kterým se patrně pokoušel povzbudit plamen k&#160;čilejšímu životu; zabral se však do hlubokého přemýšlení a&#160;s&#160;rukama sepjatýma na měchu a&#160;s&#160;bradou podepřenou o&#160;palce upíral oči nepřítomně na re­zavé příčky krbové mřížky.</p>
			<p class="MLP_text ParaOverride-1">U&#160;stolu za ním seděl Ferina Lišák, mladý pán Čódl Bates a&#160;pan Chitling, všichni horlivě zaujatí partií whistu; Lišák hrál se stolem proti mladému pánu Batesovi a&#160;panu Chitlingovi. Tvář prvně jmenovaného pána, beztak vždycky neobyčejně bystrou, další velkou měrou oživoval zájem, s&#160;nímž soustředěně sledoval hru a&#160;bedlivě studoval páně Chitlingovu ruku, kterou čas od času, jak příležitost dovolovala, obdařoval rozličnými zpytavými pohledy, aby podle výsledků pozorování sousedova listu potom moudře řídil vlastní hru. Protože byl chladný večer, měl Lišák klobouk na hlavě, jak ostatně bylo v&#160;místnosti jeho častým zvykem. Rovněž tak svíral pevně v&#160;zubech hliněnku, kterou vyndával z&#160;úst jedině na kratičkou chvilku, když uznal za nutné pro občerstvení sáhnout po mázovém džbánku, stojícím na stole a&#160;pohotově naplněném pro všeobecnou potřebu společnosti studeným jalovcovým střikem.</p>
			<p class="MLP_text ParaOverride-1">Mladý pán Bates taktéž bedlivě sledoval hru, ale protože byl letory vznětlivější než jeho znamenitý přítel, bylo možno pozorovat, že se k&#160;jalovcovému střiku uchyluje častěji a&#160;mimoto si dovoluje množství šprýmů a&#160;nepodstatných poznámek, při vědecky hrané partii vesměs krajně nevhodných. Lišák, spoléhaje na obapolné důvěrné kamarádství, se dokonce nejednou chopil příležitosti a&#160;vážně svému druhovi tyto nepřístojnosti rozmlouval; ale všechny takové výtky přijímal mladý pán Bates v&#160;převelice dobré míře a&#160;vždy pouze přítele žádal, aby šel na kolo, nebo aby se dal vycpat, nebo odpověděl nějakou jinou vtipně zahrocenou poznámkou podobného břitkého rázu, jejíž trefná přiléhavost budila v&#160;mysli pana Chitlinga značný obdiv. Bylo pozoruhodné, že posledně jmenovaný pán a&#160;jeho partner ustavičně prohrávali a&#160;že tato okolnost nejen mladého pána Batese vůbec nehněvala, nýbrž naopak ho zjevně nesmírně bavila, neboť na konci každé partie se nezřízeně rozřehtal a&#160;zaříkal, že co je na světě, takovou báječnou hru ještě neviděl.</p>
			<p class="MLP_text ParaOverride-1">„Tak to máme dva dably a&#160;rabr,“ konstatoval pan Chitling s&#160;velice protáhlým obličejem a&#160;tahal z&#160;kapsičky u&#160;vesty dva a&#160;půl šilinku. „Takovýho pašáka, jako jsi ty, Jacku, jsem v&#160;životě ještě neviděl&#160;– ty vyhraješ všecko. I&#160;když dostanem dobrou kartu, Čódl a&#160;já s&#160;ní nic nesvedem.“</p>
			<p class="MLP_text ParaOverride-1">Buď obsah, nebo tón této poznámky, pronesené velice ztrápeně, rozveselil Čódla Batese takovou měrou, že výbuch smíchu, který u&#160;něho vyvolala, vyburcoval žida z&#160;rozjímání a&#160;přivedl mu na rty otázku, co se děje.</p>
			<p class="MLP_text ParaOverride-1">„Cože se děje, Fagine?“ opáčil Čódl. „Škoda že jste nám nekibicoval. Tommy Chitling neuhrál ani bod, a&#160;já mu dělal partnera proti Lišákovi a&#160;stolu.“</p>
			<p class="MLP_text ParaOverride-1">„Ja, ja,“ utrousil žid s&#160;úšklebkem, který dostatečně jasně ukazoval, že mu vůbec není záhadné, proč se tak stalo. „Zkus to s&#160;nima znova, Tome, zkus to s&#160;nima znova.“</p>
			<p class="MLP_text ParaOverride-1">„Dík, Fagine, už na to ani nešáhnu,“ odmítl pan Chitling. „Už mám dost. Tuhle s&#160;Lišákem mlátí takový štígro, že proti němu jeden nic nezmůže.“</p>
			<p class="MLP_text ParaOverride-1">„Ha, ha, milánku,“ opáčil žid, „abys vyhrál proti Lišákovi, to by sis musel hezky přivstat.“</p>
			<p class="MLP_text ParaOverride-1">„Jo, přivstat!“ přidal se Čódl Bates. „Chtít vyzrát na toho, to musíš spát v&#160;botách a&#160;na každým voku mít přilepenej dalekohled a&#160;ještě mezi lopatkama kukátko!“</p>
			<p class="MLP_text ParaOverride-1">Pan Dawkins přijal tyto hezké poklony s&#160;klidem věru filozofickým a&#160;nabídl, že si s&#160;kterýmkoli pánem ze společnosti zahraje snímanou, kdo prvně sejme figuru, jedno sejmutí za šilink. Protože výzva zůstala bez povšimnutí a&#160;dýmku měl zatím již dokouřenou, začal se bavit tím, že kouskem křídy, který mu předtím sloužil místo hracích známek, na stole kreslil půdorys newgateské věznice a&#160;přitom si neobyčejně pronikavě pohvizdoval.</p>
			<p class="MLP_text ParaOverride-1">„Seš mi ty ale votravnej zábava, Tommy!“ řekl Lišák na adresu pana Chitlinga, když mlčení trvalo již tuze dlouho, a&#160;sám přestal hvízdat. „Co myslíte, Fagine, vo čem přemejšlí?“</p>
			<p class="MLP_text ParaOverride-1">„Jak bych to moh vědět, milánku?“ opáčil žid a&#160;ohlédl se, ale tužil se s&#160;měchem dál. „Že by o&#160;tej prohře&#160;– nebo snad o&#160;tom krátkým odpočinku na venku, odkud se zrovna vrátil, ja? Ha, ha! Uhádl jsem, milánku?“</p>
			<p class="MLP_text ParaOverride-1">„Ani zdání,“ pravil Lišák a&#160;zarazil řeč panu Chitlingovi, zrovna když se na tento předmět rozprávky chystal odpovědět. „Co říkáš ty, Čódl?“</p>
			<p class="MLP_text ParaOverride-1">„Já bych řek,“ odvětil mladý pán Bates a&#160;zašklebil se, „že strašně bere na Betsy. Koukněte, jak se červená! Aja-jaj, jestli mi tohle není junda! Tommy Chitling a&#160;zamilovanej! Jeje, Fagine, Fagine, to je psina!“</p>
			<p class="MLP_text ParaOverride-1">Úplně zmožený představou pana Chitlinga jako oběti vězící v&#160;tenatech něžných citů, zvrátil se mladý pán Bates zády na lenoch židle, a&#160;to s&#160;takovou prudkostí, že ztratil rovnováhu a&#160;překotil se s&#160;ní na podlahu; tam pak ležel (neboť nehoda ani v&#160;nejmenším nepokrotila jeho veselí) jak široký tak dlouhý, dokud se dosyta nevysmál, a&#160;teprve potom zase zaujal dřívější pozici a&#160;vybuchl v&#160;nový smích.</p>
			<p class="MLP_text ParaOverride-1">„Nic si z&#160;něj nedělej, milánku,“ řekl žid, mrkl na pana Dawkinse a&#160;zobcem měchu káravě pleskl mladého pána Batese. „Betsy je fajn holka. Jen se jí drž, Tome, jen se jí drž.“</p>
			<p class="MLP_text ParaOverride-1">„Já bych chtěl říct jen tolik, Fagine,“ odpověděl pan Chitling, v&#160;tváři červený jako rak, „že nikomu tady do toho nic není.“</p>
			<p class="MLP_text ParaOverride-1">„Taky že né!“ potvrdil žid. „Čódl je starej žvanil. Nic si z&#160;něj nedělej, milánku, nic si z&#160;něj nedělej. Betsy je fajn holka. Dělej, co ti řekne, Tome, a&#160;uděláš štěstí.“</p>
			<p class="MLP_text ParaOverride-1">„Však já dělám, co mi řekne, všecko,“ odpověděl pan Chitling. „Nebejt toho, k&#160;čemu mě navedla vona, tak mě nezahákli. Ale pro vás z&#160;toho nakonec vylez pěknej kšeftíček, Fagine, viďte? A&#160;co to je, šest neděl? Dřív nebo pozdějc, jednou to přijít musí stejně, tak proč teda ne v&#160;zimě, když to jednoho tolik netáhne na špacíry&#160;– he, Fagine?“</p>
			<p class="MLP_text ParaOverride-1">„Ja, ja, milánku, to se ví,“ přisvědčil žid.</p>
			<p class="MLP_text ParaOverride-1">„A&#160;nic by sis z&#160;toho nedělal ani podruhý, Tome, viď,“ ptal se Lišák a&#160;přitom mrkl na Čódla i&#160;na žida, „jen když se Betsy nic nestane?“</p>
			<p class="MLP_text ParaOverride-1">„To bych myslel, že ne!“ odsekl Tom nadurděně. „Tak co, nó! Hm! Rád bych věděl, kdo by se takhle ukázal&#160;– he, Fagine?“</p>
			<p class="MLP_text ParaOverride-1">„Nikdo jinej, milánku,“ potvrdil mu žid, „nikdo na světě, Tome. Neznám ani jednoho hocha než tebe, kterej by to udělal&#160;– ani jednoho než tebe, milánku.“</p>
			<p class="MLP_text ParaOverride-1">„Žvejknout to na ni, tak jsem z&#160;toho moh bejt na to tata venku&#160;– no ne, Fagine?“ kasal se ubohý přihlouplý hejl dál. „Stačilo, abych ceknul slovíčko, a&#160;už v&#160;tom lítala&#160;– no ne, Fagine?“</p>
			<p class="MLP_text ParaOverride-1">„Ja, ja, milánku, to se ví,“ přisvědčil žid.</p>
			<p class="MLP_text ParaOverride-1">„Ale já ho nekec&#160;– no ne, Fagine?“ ptal se důrazně Tom, sypaje s&#160;velkou mrštností jednu otázku za druhou.</p>
			<p class="MLP_text ParaOverride-1">„Ne, ne, to se ví, že ne,“ potvrzoval žid, „na tos byl moc hrdej. Až přesmoc hrdej, milánku!“</p>
			<p class="MLP_text ParaOverride-1">„Třeba jsem byl,“ opáčil Tom a&#160;rozhlédl se dokola, „a jestli jsem i&#160;byl, tak co je na tom k&#160;smíchu&#160;– he, Fagine?“</p>
			<p class="MLP_text ParaOverride-1">Protože žid postřehl, že rozhořčení pana Chitlinga je již velmi silné, pospíšil si s&#160;ujištěním, že se nikdo nesměje, a&#160;na důkaz vážného rozpoložení společnosti vyzval mladého pána Batese jako hlavního hříšníka, aby to potvrdil. Ale naneštěstí Čódl, který už otvíral ústa k&#160;odpovědi, že co je na světě, ještě nikdy nebyl vážnější, nedokázal zabránit, aby nevyprskl v&#160;řehot tak nehorázný, že potupený pan Chitling bez jakýchkoli předběžných cirátů rozpřáhl ruku k&#160;ráně a&#160;rozletěl se přes místnost proti provinilci; ten však, velice zběhlý v&#160;kličkování a&#160;unikání pronásledovatelům, včas před ránou uhnul, a&#160;to v&#160;okamžik zvolený tak vhodně, že zasáhla šprýmovného starého pána do prsou, až odvrávoral ke zdi, kde se zastavil a&#160;lapal po dechu, a&#160;pan Chitling jen v&#160;němé hrůze přihlížel.</p>
			<p class="MLP_text ParaOverride-1">„Pst!“ zvolal v&#160;té chvíli Lišák. „Slyšel jsem cingrle.“ A&#160;už popadl světlo a&#160;potichoučku se kradl po schodech nahoru.</p>
			<p class="MLP_text ParaOverride-1">Mezitímco společnost byla ve tmě, zazněl zvonek podruhé, již trochu netrpělivě. Po krátké chvíli se Lišák zase vrátil a&#160;tajuplně něco pošeptal Faginovi.</p>
			<p class="MLP_text ParaOverride-1">„Cože!“ zvolal žid. „Sám?“</p>
			<p class="MLP_text ParaOverride-1">Lišák na potvrzenou přikývl a&#160;potom dlaní zaclonil plamen svíčky a&#160;němohrou dal Čódlovi Batesovi kradmý pokyn, že udělá dobře, odpustí-li si pro tu chvíli své šaškování. Když prokázal tuto přátelskou službu, upřel oči na židovu tvář a&#160;čekal na jeho příkazy.</p>
			<p class="MLP_text ParaOverride-1">Stařík si hryzl žluté prsty a&#160;kratičkou chvíli uvažoval; přitom mu celý obličej hrál rozčilením, jako by se něčeho bál a&#160;hrozil se, že se doví to nejhorší. Konečně však přece zdvihl hlavu.</p>
			<p class="MLP_text ParaOverride-1">„Kde je?“ zeptal se.</p>
			<p class="MLP_text ParaOverride-1">Lišák ukázal na strop a&#160;učinil pohyb, jako by chtěl z&#160;místnosti odejít.</p>
			<p class="MLP_text ParaOverride-1">„Ja,“ řekl žid v&#160;odpověď na němou otázku. „Přiveď ho dolů. Pst! Ticho, Čódl! A&#160;klid, Tome! Zmizte, zmizte!“</p>
			<p class="MLP_text ParaOverride-1">Tohoto stručného rozkazu Čódl Bates i&#160;jeho nedávný protivník okamžitě a&#160;ve vší tichosti uposlechli. Ani nejslabší šelest neprozrazoval, kde meškají, když Lišák se světlem v&#160;ruce sestoupil ze schodů a&#160;v&#160;patách za ním muž v&#160;hrubé dělnické haleně, který nejdříve chvatným pohledem přelétl celou světnici a&#160;potom si strhl širokou šálu, která mu zakrývala spodní polovinu obličeje, a&#160;odhalil úplně ztrhanou, nemytou a&#160;neholenou tvář fešáka Tobyho Crackita.</p>
			<p class="MLP_text ParaOverride-1">„Jak se vede, Faggy?“ uvedl se tento výtečník a&#160;pohodil hlavou židovi na pozdrav. „Strč mi ten šál do mýho kastoru, Lišáku, abych věděl, kde ho hledat, až se trhnu&#160;– to je vono! Hnedle z&#160;tebe bude prima mladej bytař, šikovnější než naše stará pára.“</p>
			<p class="MLP_text ParaOverride-1">S&#160;těmi slovy se vysoukal z&#160;haleny, ovinul si ji kolem pasu, přitáhl si židli k&#160;ohni a&#160;položil si nohy na patku v&#160;krbu.</p>
			<p class="MLP_text ParaOverride-1">„Koukej, Faggy,“ řekl a&#160;ukázal zkormouceně na své holínky, „ani ždib grému, však víš vod kdy, ani krapet viksu, u&#160;všech všudy! Hele, nekoukej tak na mě, čoveče. Na všechno dojde. Nemůžu přetřásat kšeft, dokud nejsem najedenej a&#160;napitej&#160;– tak požeň proviant, ať se můžu pěkně v&#160;klidu nadlábnout, dneska prvně za poslední tři dny!“</p>
			<p class="MLP_text ParaOverride-1">Žid pokynul Lišákovi, aby dal na stůl všechno jídlo, co zrovna bylo, a&#160;když sám se posadil proti lupiči, čekal, až se mu zlíbí promluvit.</p>
			<p class="MLP_text ParaOverride-1">Podle zevních okolností soudě, neměl Toby rozhodně nijak naspěch, aby začal hovor. Zpočátku se žid spokojoval s&#160;tím, že trpělivě pozoroval jeho obličej, jako by z&#160;jeho výrazu chtěl vyčíst nějaký náznak, jakou zprávu asi přináší; leč snažil se marně. Toby sice vypadal unavený a&#160;vyčerpaný, ale v&#160;jeho rysech se zračil stále týž sebevědomý klid, jaký jevily vždycky, a&#160;vší špínou i&#160;vousy a&#160;licousy dosud probleskoval starý samolibý úsměv fešáka Tobyho Crackita, nijak oslabený. V&#160;mučivé nedočkavosti potom žid číhal po každičkém soustu, které Toby strčí do úst, a&#160;přitom v&#160;nepotlačitelném rozčilení přecházel po světnici sem a&#160;tam. Ale všechno bylo málo platné. Toby pokračoval klidně v&#160;jídle, navenek s&#160;krajní lhostejností, až už víc nemohl; potom vykázal Lišáka ven, zavřel dveře, namíchal si sklenici grogu a&#160;připravil se k&#160;hovoru.</p>
			<p class="MLP_text ParaOverride-1">„Tak za první a&#160;především, Faggy,“ začal Toby.</p>
			<p class="MLP_text ParaOverride-1">„Ja, ja!“ vpadl mu do řeči žid a&#160;přitáhl si židli.</p>
			<p class="MLP_text ParaOverride-1">Pan Crackit se odmlčel, aby si lokl grogu, a&#160;prohlásil, že ta jalovcová je báječná; potom si položil nohy na nízkou krbovou římsu, aby měl boty asi tak v&#160;úrovni očí, a&#160;klidně spustil znovu.</p>
			<p class="MLP_text ParaOverride-1">„Tak za první a&#160;především, Faggy,“ rozhovořil se lupič, „co je s&#160;Billem?“</p>
			<p class="MLP_text ParaOverride-1">„Cože?“ zaječel žid a&#160;vyskočil ze židle.</p>
			<p class="MLP_text ParaOverride-1">„No snad nechceš říct&#160;–“ začal Toby a&#160;zbledl.</p>
			<p class="MLP_text ParaOverride-1">„Chci nechci!“ vykřikl žid a&#160;dupl vztekle do podlahy. „Kde jsou? Sikes a&#160;ten hoch! Kde jsou? Kde byli? Kde se schovávají? Proč nepřišli sem?“</p>
			<p class="MLP_text ParaOverride-1">„Krachlo to,“ řekl Toby krotce.</p>
			<p class="MLP_text ParaOverride-1">„To už vím,“ opáčil žid, vytrhl z&#160;kapsy noviny a&#160;ukázal na ně. „Co dál?“</p>
			<p class="MLP_text ParaOverride-1">„Stříleli a&#160;trefili kluka. Nabrali jsme to přes pole vzadu za domem, i&#160;s&#160;klukem&#160;– rovně jako podle šňůry&#160;– cestou necestou. Pustili se za námi. Ďasa, celý vokolí bylo vzhůru a&#160;psi nám za zády.“</p>
			<p class="MLP_text ParaOverride-1">„Ten hoch!“ zaúpěl žid.</p>
			<p class="MLP_text ParaOverride-1">„Bill ho měl na hřbetě a&#160;letěl jako vítr. Zastavili jsme se, že ho ponesem spolu. Hlava mu visela a&#160;byl celej studenej. Ale měli jsme je už skoro v&#160;patách&#160;– a&#160;tak každej sám pro sebe a&#160;každej pryč vod šibenice! Rozdělili jsme se a&#160;kloučka jsme nechali ležet ve škarpě. Snad živýho, snad mrtvýho. To je všecko, co vo něm vím.“</p>
			<p class="MLP_text ParaOverride-1">Žid nečekal, až uslyší ještě něco víc, nýbrž s&#160;hlasitým vřísknutím si vjel rukama do vlasů a&#160;vyřítil se ze světnice a&#160;pak z&#160;domu.</p>
		</div>
</body>
</html>