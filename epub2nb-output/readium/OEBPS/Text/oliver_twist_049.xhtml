<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>oliver_twist-46</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="oliver_twist-46" xml:lang="cs-CZ">
		<div class="Z-kladn--textový-r-meček">
			<p id="_idParaDest-45" class="MLP_uroven2_kapitola ParaOverride-1">Kapitola čtyřicátá druhá</p>
			<p class="MLP_text_uprostred_-I- ParaOverride-1">Starý Oliverův známý projeví nesporné známky génia <br/>a&#160;stává se v&#160;metropoli obecně známou figurou</p>
			<p class="MLP_text_bez1radku_-12-0- ParaOverride-1">Téhož večera, kdy Nancy uspala pana Sikese a&#160;potom za svým samovolně uloženým posláním pospíchala k&#160;Róze Maylieové, po Hlavní severní silnici se k&#160;Londýnu ubíraly dvě osoby, kterým je v&#160;tomto příběhu záhodno věnovat trochu pozornosti.</p>
			<p class="MLP_text ParaOverride-1">Byli to muž a&#160;žena; nebo snad by bylo výstižnější označit je jako maskulinum a&#160;femininum, neboť první tvor bylo jedno z&#160;oněch vyžlatých slonbidel s&#160;nohama do iks a&#160;klackovitým krokem, jejichž věk je těžko přesně odhadnout&#160;– vždycky totiž vypadají, když jsou dosud chlapci, jako nedorostlí mužové, a&#160;když dospívají téměř v&#160;muže, jako přerostlí chlapci. Žena byla mladá, ale hřmotně a&#160;fortelně stavěná, jak také být potřebovala, aby unesla břímě těžkého rance, který měla připjatý na zádech. Jejího společníka tuze mnoho zavazadel nekrušilo, neboť na holi, kterou měl přehozenou přes rameno, se houpal pouze uzlíček svázaný z&#160;obyčejného šátku a&#160;očividně úplně lehký. Tato okolnost spolu s&#160;jeho čapíma nohama, které byly délky vskutku mimořádné, mu umožňovala, že docela hravě šlapal nějakých pět šest kroků před svou společnicí, odkud se po ní pak chvílemi otáčel s&#160;netrpělivým škubnutím hlavou, jako by ji káral za její loudavost a&#160;pobízel k&#160;většímu vypětí sil.</p>
			<p class="MLP_text ParaOverride-1">Takto se trmáceli po prašné silnici a&#160;málo dbali jakékoli podívané, která se naskytovala, leda když ustoupili ke straně, aby ponechali širší průjezd poštovním vozům svištivě uhánějícím z&#160;Londýna, dokud neprošli Highgateskou bránou; tu se teprve přední poutník zastavil a&#160;netrpělivě zavolal na svého druha:</p>
			<p class="MLP_text ParaOverride-1">„Pojď honem, co se vlečeš, Karolíno? Seš mi ty kůže líná!“</p>
			<p class="MLP_text ParaOverride-1">„Je to hrozná tíha, to mi věř,“ hájila se ženská osoba, když ho dohonila, únavou málem bez dechu.</p>
			<p class="MLP_text ParaOverride-1">„Tíha? Co to máš za řeči? K&#160;čemu myslíš, že tady seš?“ opáčila osoba mužská a&#160;sama si při těchto slovech přehodila svůj uzlíček na druhé rameno. „No bodejť, co jsem povídal, už zas odpočíváš! Jářku, jestli by jeden neměl ztratit trpělivost s&#160;tebou, tak už nevím s&#160;kým!“</p>
			<p class="MLP_text ParaOverride-1">„Je to ještě o&#160;moc dál?“ zeptala se žena, když se opřela o&#160;svah náspu a&#160;zvedla obličej, z&#160;něhož jí crčely potůčky potu.</p>
			<p class="MLP_text ParaOverride-1">„O&#160;moc dál? Dyť jsme už vlastně na místě,“ odpověděl nohatý pocestný a&#160;ukázal před sebe. „Koukni támhle! Ty světla, to je Londýn.“</p>
			<p class="MLP_text ParaOverride-1">„K&#160;těm máme ještě pořád dobré dvě míle, to nejmíň,“ vzdychla žena malomyslně.</p>
			<p class="MLP_text ParaOverride-1">„Nic se nestarej, jestli jsou to dvě míle nebo dvacet,“ odsekl Noe Claypole&#160;– ten to totiž byl&#160;– „a koukej vstát a&#160;šlapat, nebo tě zkopám, na to tě jako upozorňuju!“</p>
			<p class="MLP_text ParaOverride-1">Protože mu červený nos hněvem ještě víc zčervenal a&#160;protože mezi řečí přešel přes silnici, jako by byl od minuty hotov svou hrozbu uvést ve skutek, žena se bez jediného dalšího slova vztyčila a&#160;namáhavě se plahočila po jeho boku dál.</p>
			<p class="MLP_text ParaOverride-1">„Kde hodláš zarazit na noc, Noe?“ zeptala se, když ušli několik set kroků.</p>
			<p class="MLP_text ParaOverride-1">„Jak to mám vědět?“ utrhl se Noe, jehož nálada dlouhou chůzí povážlivě utrpěla.</p>
			<p class="MLP_text ParaOverride-1">„Někde blízko, doufám,“ řekla Karolína.</p>
			<p class="MLP_text ParaOverride-1">„Ne, blízko rozhodně ne,“ odsekl pan Claypole. „Abys věděla! Blízko rozhodně ne&#160;– to se netěš.“</p>
			<p class="MLP_text ParaOverride-1">„Proč ne?“</p>
			<p class="MLP_text ParaOverride-1">„Když ti řeknu, že něco nechci udělat, tak to stačí, a&#160;basta&#160;– beze všech proč i&#160;proto, rozumíme?“ odpověděl pan Claypole důstojně.</p>
			<p class="MLP_text ParaOverride-1">„No, nemusíš se hned tak čertit,“ namítla jeho společnice.</p>
			<p class="MLP_text ParaOverride-1">„Moc fikaný by to bylo, viď, zarazit na nocleh hned v&#160;první hospodě před městem, aby Sowerberrymu, jestli nás bude honit, stačilo jen strčit dovnitř svůj starej frňák a&#160;nechat si nás vodlifrovat zpátky na fasuňku se španglema<span class="CharOverride-1"><span id="footnote-034-backlink"><a class="_idFootnoteLink _idGenColorInherit" href="../Text/oliver_twist_049.xhtml#footnote-034">34</a></span></span> na rukou,“ mudroval pan Claypole jízlivým tónem. „Ne, ne! Jdu dál a&#160;ztratím se v&#160;nejužších uličkách, co vyslídím, a&#160;nezarazím, dokud nedojdem až k&#160;tomu nejzapadlejšímu zapadáku, co mi přijde do merku. Můžeš děkovat osudu, na mou duši, že mám takovou hlavu&#160;– dyť nepustit se hned ze začátku schválně falešným směrem a&#160;nevrátit se potom oklikou přes pole, tak už tejden bručíš za katrem, vážená dámo. A&#160;že by ti to patřilo, jaká seš důra.“</p>
			<p class="MLP_text ParaOverride-1">„To vím, že nejsem tak mazaná jako ty,“ uznala Karolína, „ale nestrkej všechnu vinu na mě a&#160;neříkej, že bych za katrem byla já. Přece šoupnout tam mě, šoupli by tam tebe taky.“</p>
			<p class="MLP_text ParaOverride-1">„Ty peníze jsi ze šuplíku vyfoukla ty, to snad dobře víš,“ namítl pan Claypole.</p>
			<p class="MLP_text ParaOverride-1">„Vzala jsem je pro tebe, drahouši,“ připomněla Karolína.</p>
			<p class="MLP_text ParaOverride-1">„A&#160;nechal jsem si je snad?“ opáčil pan Claypole.</p>
			<p class="MLP_text ParaOverride-1">„Nenechal&#160;– byls hodnej a&#160;svěřils mi je, abych ti je opatrovala, jsi hotovej andílek,“ řekla dáma, vzala ho něžně za bradu a&#160;potom se do něho zavěsila. Tak tomu skutečně bylo; ale poněvadž pan Claypole neměl ve zvyku skládat slepou a&#160;pošetilou důvěru v&#160;nikoho vůbec, sluší se podotknout, máme-li tomuto pánovi učinit po právu, že Karolíně důvěřoval v&#160;této míře jen proto, aby se peníze v&#160;případě dopadení našly u&#160;ní&#160;– což by mu ponechalo možnost rezolutně popírat účast na jakékoli krádeži a&#160;velice by posílilo jeho vyhlídky na vyváznutí. V&#160;dané ožehavé chvíli ovšem k&#160;objasnění svých pohnutek nepřikročil, a&#160;tak spolu putovali v&#160;přeněžné shodě dál.</p>
			<p class="MLP_text ParaOverride-1">S&#160;tímto obezřelým záměrem na mysli pan Claypole bez zastavení šlapal a&#160;šlapal, až dorazil k&#160;Andělu v&#160;Islingtonu, kde z&#160;davu chodců a&#160;množství povozů rozumně usoudil, že už začíná opravdový Londýn. Když se zdržel jen natolik, co by obhlédl, které ulice se zdají nejrušnější a&#160;kterým se tedy má vyhnout především, přešel do Saint John’s Road a&#160;brzo se octl hluboko v&#160;temnotě spletitých a&#160;špinavých uliček, které se klikatí mezi Gray’s Inn Lane a&#160;Smithfieldem a&#160;vytvářejí z&#160;této části města jednu z&#160;nejsprostších a&#160;nejbídnějších končin, jaké po zvelebovacích akcích v&#160;srdci Londýna dosud zbyly.</p>
			<p class="MLP_text ParaOverride-1">Těmi uličkami se Noe Claypole ubíral a&#160;vlekl Karolínu za sebou; hned poodstupoval do strouhy, aby jedním pohledem obsáhl celý zevní ráz některé hospůdky, a&#160;hned zas harcoval dál, když v&#160;něm nějaký pomyslný rys vzbudil dojem, že pro jeho účely je tuze živá. Konečně se zastavil před jednou vzhledem sprostší a&#160;špinavější než všechny, které dosud viděl; a&#160;když přešel na druhou stranu a&#160;prohlédl si ji z&#160;protějšího chodníku, milostivě ohlásil svůj úmysl zůstat v&#160;ní na noc.</p>
			<p class="MLP_text ParaOverride-1">„Tak sem dej ten ranec,“ poručil Noe, odepjal ho ženě ze zad a&#160;přehodil ho přes rameno sobě. „A&#160;nic nemluv, leda když na tebe promluvím já. Jakpak se to tady jmenuje&#160;– U&#160;Tř&#160;– Tří čeho?“</p>
			<p class="MLP_text ParaOverride-1">„Chromců,“ řekla Karolína.</p>
			<p class="MLP_text ParaOverride-1">„U&#160;Tří chromců,“ opakoval Noe, „hm, namoutě parádní jméno, moc. Tak jdem! Drž se blízko za mnou a&#160;hezky šlapej.“ S&#160;tímto napomenutím strčil ramenem do rozvrzaných dveří a&#160;s&#160;Karolínou v&#160;patách vkročil do hospody.</p>
			<p class="MLP_text ParaOverride-1">Ve výčepu nebyl nikdo kromě mladého žida, který s&#160;oběma lokty opřenými o&#160;pult četl ušmudlané noviny. Zadíval se velmi pronikavě na Noema a&#160;Noe se velmi pronikavě zadíval na něj.</p>
			<p class="MLP_text ParaOverride-1">Přijít Noe oblečený ve svém kroji obecního fundatisty, mohl židovi zavdat jakýs takýs důvod, aby tak poulil oči; ale protože chudinský kabát i&#160;odznak odhodil a&#160;přes koženky měl jen krátkou halenu, nezdálo se, že by existoval zvláštní důvod, proč by měl jeho zjev budit v&#160;hospodě tolik pozornosti.</p>
			<p class="MLP_text ParaOverride-1">„Jsou tohle Tři chromci?“ zeptal se Noe.</p>
			<p class="MLP_text ParaOverride-1">„Jo, tak se tohle hostinství jmenuje,“ zahuhňal žid v&#160;odpověď.</p>
			<p class="MLP_text ParaOverride-1">„Jeden pán, co jsme ho cestou z&#160;venku natrefili na silnici, nás sem doporučil,“ řekl Noe a&#160;rýpnul tajně Karolínu, snad aby ji upozornil na tuto nejvýš důmyslnou fintu, jak vzbudit vážnost, nebo snad na výstrahu, aby je nějakým divením neprozradila. „Chtěli bysme tady dneska přespat.“</p>
			<p class="MLP_text ParaOverride-1">„Nevím, jestli to půjde,“ zahuhňal Barney, který byl oním služebním duchem, „ale já se zeptám.“</p>
			<p class="MLP_text ParaOverride-1">„Ukažte nám kvelb a&#160;vemte nám kus studenýho masa a&#160;krapet piva, mezitímco se budete ptát, jo?“ řekl Noe.</p>
			<p class="MLP_text ParaOverride-1">Barney je podle přání zavedl do malého zadního kumbálu a&#160;předložil jim žádané posilnění; když pocestné plně obsloužil, přišel jim vyřídit vzkaz, že pro tu noc ubytování dostat mohou, a&#160;potom zanechal líbezný párek o&#160;samotě s&#160;jeho jídlem.</p>
			<p class="MLP_text ParaOverride-1">Dodejme, že řečená špeluňka byla ihned za výčepem a&#160;ležela o&#160;několik schodů níž, takže každá osoba v&#160;hostinci obeznalá, poodhrnula-li záclonku, která zastírala jedinou skleněnou tabulku, vsazenou v&#160;posledně jmenované místnosti do stěny asi pět stop nad podlahou, mohla bez jakéhokoli velkého rizika prozrazení (neboť sklo bylo v&#160;tmavém koutě mezi zdí a&#160;silným svislým trámem, za který se musel pozorovatel vmáčknout) nejenom každého hosta v&#160;zadním kumbále pozorovat, ale mohla, přitiskla-li k&#160;přepážce ucho, celkem dost zřetelně i&#160;zjistit, o&#160;čem se uvnitř hovoří. Již po pět minut neodvrátil hostinský domácí pán od tohoto výzvědného stanoviště oko, a&#160;sotvaže se Barney, který právě zašel do špeluňky vyřídit shora zmíněný vzkaz, vrátil do výčepu, zabrousil dovnitř Fagin, který byl na večerní obchůzce za svými záležitostmi, poptat se po některých svých mladých žácích.</p>
			<p class="MLP_text ParaOverride-1">„Pst!“ sykl Barney. „Vedle jsou ňáký cizí.“</p>
			<p class="MLP_text ParaOverride-1">„Cizí?“ opakoval stařík šeptem.</p>
			<p class="MLP_text ParaOverride-1">„Ja! A&#160;moc divný,“ huhňal Barney. „Venkovský, ale nejspíš z&#160;vašeho fochu, esli se nemejlím.“</p>
			<p class="MLP_text ParaOverride-1">Fagin přijal tuto zvěst zjevně s&#160;velkým zájmem. Vylezl si na stoličku, přiložil opatrně oko ke skleněné tabulce a&#160;z&#160;této tajné pozorovatelny sledoval, jak se pan Claypole posilňuje z&#160;mísy studenou hovězí a&#160;z&#160;korbele ležákem a&#160;mezitím v&#160;homeopatických dávkách podává obojí Karolíně, která sedí trpělivě vedle něho a&#160;jí a&#160;pije, kolik se jemu uráčí.</p>
			<p class="MLP_text ParaOverride-1">„Na, na!“ zašeptal Fagin a&#160;ohlédl se po Barneym. „Ten mládenec se mi zamlouvá. Mohl by se nám šiknout&#160;– umí s&#160;tou holkou pěkně zatočit. Ani nešustni, milánku, tiše jako myška, ať slyším, co si povídají&#160;– ať je slyším!“</p>
			<p class="MLP_text ParaOverride-1">Znovu přiložil oko ke sklu, a&#160;když k&#160;přepážce přitiskl ucho, bedlivě naslouchal, v&#160;tváři výraz tak lstivý a&#160;dychtivý, jako by si ho byl vypůjčil od nějakého starého skřeta.</p>
			<p class="MLP_text ParaOverride-1">„Tak já teda hodlám bejt pán,“ pravil pan Claypole, rozhodil nohy a&#160;pokračoval v&#160;hovoru, jehož začátek Faginovi pro pozdní příchod ušel. „Už žádný rakvičky, Karolíno, s&#160;těma je utrum, teď si budu žít jako lord&#160;– a&#160;jestli budeš chtít, tak si ty budeš žít jako dáma.“</p>
			<p class="MLP_text ParaOverride-1">„To bych jistě chtěla, broučku, moc ráda,“ odpověděla Karolína, „jenže vybílit šuplík a&#160;šťastně se s&#160;prachama zdejchnout, to se jednomu každý den nepodaří.“</p>
			<p class="MLP_text ParaOverride-1">„Šuplíky vem kozel!“ odsekl pan Claypole. „Jsou přec jiný věci, co se daj bílit.“</p>
			<p class="MLP_text ParaOverride-1">„Jak to myslíš?“ zeptala se jeho společnice.</p>
			<p class="MLP_text ParaOverride-1">„Kapsy, ženský pompadúrky<span class="CharOverride-1"><span id="footnote-033-backlink"><a class="_idFootnoteLink _idGenColorInherit" href="../Text/oliver_twist_049.xhtml#footnote-033">35</a></span></span>, domy, poštovní vozy, banky!“ prohlásil pan Claypole, ležákem rozkurážený.</p>
			<p class="MLP_text ParaOverride-1">„Ale to všechno přec nemůžeš stačit, broučku,“ namítla Karolína.</p>
			<p class="MLP_text ParaOverride-1">„Budu se koukat scuknout s&#160;takovýma, co na to stačej,“ Noe. „Ty už najdou cestu, jak jim můžem pomoct, ať už tak nebo tak. Dyť ty sama stojíš za padesát ženských&#160;– co živ jsem neviděl tak setsakra pálenou a&#160;poťouchlou holku, jak umíš bejt ty, když ti povolím uzdu.“</p>
			<p class="MLP_text ParaOverride-1">„Páníčka, to je nádhera, slyšet tě takhle mluvit!“ zvolala Karolína a&#160;vtiskla mu polibek na šerednou tvář.</p>
			<p class="MLP_text ParaOverride-1">„Heleď, dost těch šmajchlů! Moc se mi tady nerozplejvej, abych se na tebe ještě nedopálil,“ pravil Noe a&#160;s&#160;velkou vážností se jí vyvinul. „Chtěl bych bejt náčelník nějaký tlupy, a&#160;kralovat jim a&#160;špehovat je, aby o&#160;tom nevěděli. To by mi hovělo, kdyby to slušně sypalo! Jen kdyby se nám povedlo se scuknout s&#160;nějakým pánem vod tohohle fochu, jářku, nelitoval bysem tu dvacetilibrovou bankocetli, co máš&#160;– zvlášť když ani dobře nevíme, jak ji sami udat.“</p>
			<p class="MLP_text ParaOverride-1">Když vyslovil tento názor, zadíval se pan Claypole s&#160;výrazem hluboké moudrosti do korbele; potom důkladně zatřepal jeho obsahem, kývl blahosklonně na Karolínu a&#160;přihnul si. Doušek ho zjevně nemálo osvěžil a&#160;Noe právě uvažoval o&#160;dalším, když tu se náhle otevřely dveře a&#160;příchod neznámého člověka ho vyrušil.</p>
			<p class="MLP_text ParaOverride-1">Tímto neznámým byl pan Fagin. A&#160;velice přívětivě se tvářil a&#160;velice hlubokou poklonou pozdravil, když vcházel; zamířil k&#160;nejbližšímu stolu, a&#160;jakmile se usadil, objednal si u&#160;rozzubeného Barneyho něco k&#160;pití.</p>
			<p class="MLP_text ParaOverride-1">„Hezký večer, pane, na? Ale na tuhle roční dobu krapet chladno,“ řekl Fagin a&#160;mnul si ruce. „Pán je z&#160;venkova, jak vidím, ja?“</p>
			<p class="MLP_text ParaOverride-1">„Jak to víte?“ podivil se Noe Claypole.</p>
			<p class="MLP_text ParaOverride-1">„Tady v&#160;Londýně nemáme tolik prachu,“ opáčil Fagin a&#160;ukázal z&#160;Noemových střevíců na botky jeho společnice a&#160;z&#160;těch potom na oba rance.</p>
			<p class="MLP_text ParaOverride-1">„Vy máte za ušima,“ řekl Noe. „Ha, ha! Slyšelas to, Karolíno?“</p>
			<p class="MLP_text ParaOverride-1">„Ja, v&#160;tomhle městě jeden za ušima musí mít, milánku,“ odpověděl žid hlasem ztlumeným do důvěrného šepotu, „a že to je pravda pravdoucí.“</p>
			<p class="MLP_text ParaOverride-1">Tento dovětek doprovodil Fagin tím, že si pravým ukazováčkem poklepal ze strany na nos&#160;– posunkem, který se Noe pokusil napodobit, jenže vinou toho, že neměl nos pro ten účel dost velký, nikoli s&#160;plným úspěchem. Pan Fagin si však jeho snahu zjevně vyložil jako projev naprostého souhlasu se svým názorem a&#160;velice přátelsky nabídl dokola pálenku, s&#160;kterou se právě znova objevil Barney.</p>
			<p class="MLP_text ParaOverride-1">„Lahoda, namoutě!“ pochválil pan Claypole a&#160;mlaskl si.</p>
			<p class="MLP_text ParaOverride-1">„Drahá!“ přičinil Fagin. „Když chce člověk takovou pít pravidelně, to musí šuplíky, nebo kapsy, nebo ženské pompadúrky, nebo domy, nebo poštovní vozy, nebo banky bílit pořád.“</p>
			<p class="MLP_text ParaOverride-1">Sotvaže pan Claypole zaslechl tento úryvek své vlastní řeči, žuchl zády na lenoch židle a&#160;střílel očima z&#160;žida na Karolínu, bezmeznou hrůzou v&#160;obličeji popelavě šedý.</p>
			<p class="MLP_text ParaOverride-1">„Ze mě strach mít nemusíte, milánku,“ pravil Fagin a&#160;přitáhl si židli blíž. „Ha, ha! Máte štěstí, že jsem vás náhodou slyšel jenom já. Velký štěstí, že jsem to byl jenom já.“</p>
			<p class="MLP_text ParaOverride-1">„Já je nevzal,“ koktal Noe, který už neměl nohy furiantsky rozhozené jako nějaký pán, nýbrž zkroucené pod židlí, co nejvíc mohl, „to všecko byla její práce, má je tady u&#160;sebe&#160;– máš je, Karolíno, dobře to víš.“</p>
			<p class="MLP_text ParaOverride-1">„Na tom nesejde, milánku, kdo je má nebo kdo to udělal!“ opáčil Fagin, ale přesto ostřížím zrakem přelétl dívku i&#160;oba rance. „Jsem od toho přece sám, a&#160;proto se mi taky zamlouváte.“</p>
			<p class="MLP_text ParaOverride-1">„Od toho? Od čeho?“ tázal se pan Claypole, který se zatím maličko vzpamatoval.</p>
			<p class="MLP_text ParaOverride-1">„Od toho fochu,“ odpověděl Fagin, „a všichni ostatní v&#160;tomhle domě jakbysmet. Ze všech možnejch karet jste vsadil na tu nejsprávnější a&#160;jste tady v&#160;takovém bezpečí, že lepší si přát nemůžete. V&#160;celém tomhle městě není flek bezpečnější než tyhle Chromci&#160;– když totiž mám chuť to tak zařídit. A&#160;nějak jste se mi zalíbili, milánku, vy i&#160;to děvče&#160;– proto jsem dal patřičnej pokyn a&#160;můžete mít klidnou hlavu.“</p>
			<p class="MLP_text ParaOverride-1">Hlavu možná Noe Claypole po tomto ujištění klidnou měl, ale tělo rozhodně ne, neboť šoupal nohama a&#160;kroutil se do všelijakých nestvůrných pozic a&#160;přitom se směsí strachu a&#160;podezření upíral oči na nového přítele.</p>
			<p class="MLP_text ParaOverride-1">„A&#160;povím vám ještě něco,“ pokračoval Fagin, když napřed přátelským pokyvováním a&#160;šeptanými domluvami uchlácholil dívku. „Mám přítele, kterej vám myslím může splnit vaše nejtoužebnější přání a&#160;ukázat vám patřičnou cestu, kde si můžete pro začátek vybrat takovou branži našeho fochu, jaká vám podle vaší představy vyhoví nejlíp, a&#160;přitom se vyučit ve všech ostatních.“</p>
			<p class="MLP_text ParaOverride-1">„Mluvíte, jako byste to myslel vážně,“ řekl Noe.</p>
			<p class="MLP_text ParaOverride-1">„Co bych tím získal, kdybych to myslel jinak?“ opáčil Fagin otázkou a&#160;pokrčil rameny. „Víte co? Půjdem si spolu promluvit ven.“</p>
			<p class="MLP_text ParaOverride-1">„Není třeba se vobtěžovat a&#160;někam chodit,“ pravil Noe, který zatím zase začal pomaličku soukat nohy na světlo. „Ona zatím vodnese zavazadla nahoru.&#160;– Karolíno, ukliď ty rance!“</p>
			<p class="MLP_text ParaOverride-1">Tohoto rozkazu, uděleného s&#160;náramnou vznešeností, děvče uposlechlo bez sebemenšího zareptání i&#160;okolků; a&#160;zatímco Noe držel otevřené dveře a&#160;sledoval ji pohledem, až zajde, vyhrnula se Karolína spěšně s&#160;balíky ven.</p>
			<p class="MLP_text ParaOverride-1">„Vobstojně ochočená, co?“ zeptal se, když opět zaujal své místo na židli, tónem cirkusáka, který zkrotil nějaké divoké zvíře.</p>
			<p class="MLP_text ParaOverride-1">„Přímo dokonale,“ přisvědčil Fagin a&#160;poplácal ho po rameni. „Jste hotovej génius, milánku.“</p>
			<p class="MLP_text ParaOverride-1">„No hádám, kdybych nebyl, tak bych neseděl tady,“ odpověděl Noe. „Ale jářku, jestli budete marnit čas, tak se nám holka vrátí.“</p>
			<p class="MLP_text ParaOverride-1">„Na, tak co teda říkáte?“ začal Fagin. „Kdyby se vám můj přítel zamlouval, mohl byste udělat něco lepšího než se k&#160;němu přidat?“</p>
			<p class="MLP_text ParaOverride-1">„Je ve fochu dobře zaběhnutej? Na tom záleží!“ odpověděl Noe a&#160;přimhouřil jedno své malé očičko.</p>
			<p class="MLP_text ParaOverride-1">„Kapitálně&#160;– pracuje s&#160;hromadou tovaryšů&#160;– má smetánku z&#160;celej branže.“</p>
			<p class="MLP_text ParaOverride-1">„Samá londýnská pára?“ zeptal se Claypole.</p>
			<p class="MLP_text ParaOverride-1">„Ani jeden venkovskej mezi nima&#160;– a&#160;pochybuju, že by vás vzal, i&#160;přes moje doporučení, kdyby zrovna touhle dobou neměl vo pomocníky trošku nouzi,“ odpověděl Fagin.</p>
			<p class="MLP_text ParaOverride-1">„Musel bych klopit?“ řekl Noe a&#160;plácl se přes kapsu svých kožených podkolenic.</p>
			<p class="MLP_text ParaOverride-1">„Bez toho by to rozhodně nešlo,“ pravil Fagin velice důrazně.</p>
			<p class="MLP_text ParaOverride-1">„Ale dvacet liber&#160;– to je fůra peněz!“</p>
			<p class="MLP_text ParaOverride-1">„Není, když to je bankovka, kterou nemůžete udat,“ opáčil Fagin. „Nejspíš měli poznamenaný číslo a&#160;sérii, ja? A&#160;banka zarazí vejplatu? Ja, ja! Taková pro něj nemá valnou cenu. Bude ji muset poslat do ciziny, ouředně by za ni moc nestržil.“</p>
			<p class="MLP_text ParaOverride-1">„Kdy s&#160;ním můžu mluvit?“ zeptal se Noe nedůvěřivě.</p>
			<p class="MLP_text ParaOverride-1">„Zejtra ráno.“</p>
			<p class="MLP_text ParaOverride-1">„Kde?“</p>
			<p class="MLP_text ParaOverride-1">„Tady.“</p>
			<p class="MLP_text ParaOverride-1">„Hm!“ vyhrkl Noe. „A&#160;co to ponese?“</p>
			<p class="MLP_text ParaOverride-1">„Život jako kavalír&#160;– byt a&#160;stravu, tabák a&#160;kořalku zadarmo&#160;– polovinu všeho, co vyděláte vy, a&#160;polovinu všeho, co vydělá ta mladice,“ odpověděl Fagin.</p>
			<p class="MLP_text ParaOverride-1">Mít Noe Claypole, jehož chamtivost rozhodně nepatřila k&#160;nejméně dravým, úplně volné ruce, je velice pochybné, byl-li by přistoupil i&#160;na tyto skvělé podmínky; ale protože si uvědomil, že kdyby odmítl, má jeho nový známý v&#160;moci okamžitě ho odevzdat spravedlnosti (a&#160;staly se už případy nepravděpodobnější), ponenáhlu zjihl a&#160;vyslovil domněnku, to že by mu mohlo hovět.</p>
			<p class="MLP_text ParaOverride-1">„Ale víte,“ poznamenal k&#160;tomu Noe, „protože vona bude moct udělat notnej kus práce, tak bych si pro sebe rád vybral něco hodně lehkýho.“</p>
			<p class="MLP_text ParaOverride-1">„Něco fajnovějšího, ja?“ nadhodil Fagin.</p>
			<p class="MLP_text ParaOverride-1">„Jo, asi něco v&#160;tom směru,“ přisvědčil Noe. „No, co byste myslel, že by se tak pro mě hodilo? Něco, víte, co nechce moc námahy, a&#160;co taky není moc nebezpečný. To by páslo!“</p>
			<p class="MLP_text ParaOverride-1">„Slyšel jsem vás něco mluvit, jako že byste rád špehoval druhé, milánku,“ pokračoval Fagin. „Můj přítel zrovna moc potřebuje někoho, kdo by tohle dobře uměl.“</p>
			<p class="MLP_text ParaOverride-1">„No, něco jsem vo tom říkal a&#160;taky bych neměl nic proti tomu někdy to zkusit,“ odpovídal pan Claypole zvolna, „jenže víte, to samo by moc nevynášelo.“</p>
			<p class="MLP_text ParaOverride-1">„Na, pravda, pravda!“ přikývl žid zadumaně, nebo se aspoň zadu­maně tvářil. „To možná ne, asi ne.“</p>
			<p class="MLP_text ParaOverride-1">„Tak co teda myslíte?“ zeptal se Noe, pozoruje starostlivě společníka. „Nějakou tichou prácičku pro pět prstů, kde je zaručenej vejsledek a&#160;nebezpečí ne moc větší, než když jeden sedí doma.“</p>
			<p class="MLP_text ParaOverride-1">„Co byste říkal starejm paním?“ sondoval Fagin. „Vyškubnout jim tašku nebo balíček a&#160;pláchnout za roh, na tom se dají trhnout slušný peníze.“</p>
			<p class="MLP_text ParaOverride-1">„Ale ty přece vždycky příšerně vřískaj a&#160;někdy i&#160;škrábou, no ne?“ namítl Noe a&#160;zavrtěl hlavou. „To by se mi myslím nehodilo do krámu. Žádná jiná branže by volná nebyla?“</p>
			<p class="MLP_text ParaOverride-1">„Počkejme!“ zvolal Fagin a&#160;položil Noemovi ruku na koleno. „Co čábata?“</p>
			<p class="MLP_text ParaOverride-1">„Co je to?“ tázal se pan Claypole.</p>
			<p class="MLP_text ParaOverride-1">„Čábata, milánku,“ vykládal Fagin, „jsou caparti, co vod maminky dostanou šilink nebo půlšilink, aby došli něco koupit, a&#160;celá facha prostě je jenom jim ty penízky vydrápnout&#160;– drží je vždycky nachystaný v&#160;hrstičce&#160;– potom je shodit do strouhy a&#160;jít docela pomalu dál, jako by se nestalo nic jinýho, než že nějaký harant spadl z&#160;chodníku a&#160;natloukl si. Ha, ha, ha!“</p>
			<p class="MLP_text ParaOverride-1">„Cha, cha, cha!“ řičel pan Claypole smíchy a&#160;samým nadšením kopal nohama do výše. „To je to pravý, panečku, to je vono!“</p>
			<p class="MLP_text ParaOverride-1">„Na, to zaručeně je,“ přisvědčil Fagin, „a můžete dostat vyhrazeno pár dobrejch rajónů v&#160;Camden Townu a&#160;Battle Bridgi a&#160;podobnejch končinách, kde pořád caparti pro něco běhají&#160;– a&#160;každou denní hodinu si můžete povalit tolik čábat, kolik chcete. Ha, ha, ha!“</p>
			<p class="MLP_text ParaOverride-1">S&#160;těmi slovy dloubl Fagin pana Claypola do žeber a&#160;vespolek dlouho a&#160;halasně bouřili smíchy.</p>
			<p class="MLP_text ParaOverride-1">„No, to bysme teda měli!“ podotkl Noe, když se uklidnil a&#160;Karolína se vrátila. „Tak v&#160;kolik hodin zejtra, co říkáte?“</p>
			<p class="MLP_text ParaOverride-1">„Hodí se vám v&#160;deset?“ zeptal se Fagin, a&#160;když pan Claypole na souhlas přikývl, dodal: „Jaké jméno mám svému dobrému příteli říct?“</p>
			<p class="MLP_text ParaOverride-1">„Bolter,“ představil se Noe, který měl pro takový případ už odpověď připravenou. „Morris Bolter. To je moje paní.“</p>
			<p class="MLP_text ParaOverride-1">„Ponížený služebník, paní Bolterová,“ pravil Fagin a&#160;s&#160;pitvornou zdvořilostí se uklonil. „Doufám, že se co nejdříve poznáme líp.“</p>
			<p class="MLP_text ParaOverride-1">„Neslyšíš, Karolíno, co povídá pán?“ zahřímal pan Claypole.</p>
			<p class="MLP_text ParaOverride-1">„No bodejť, Noe, to víš, broučku!“ přikývla paní Bolterová a&#160;podala Faginovi ruku.</p>
			<p class="MLP_text ParaOverride-1">„Vona mi říká Noe, to jako chce mluvit něžně,“ vysvětloval pan Morris Bolter, dříve Claypole, když se obrátil k&#160;Faginovi. „Chápete?“</p>
			<p class="MLP_text ParaOverride-1">„Na, samozřejmě, abych nechápal! Dokonale!“ odpověděl Fagin, mluvě tentokrát pravdu. „Dobrou noc! Dobrou noc!“</p>
			<p class="MLP_text ParaOverride-1">S&#160;mnohým opakovaným loučením i&#160;přáním odešel pan Fagin po svém. A&#160;Noe Claypole, když si od své drahé polovice vyžádal patřičnou pozornost, jal se jí objasňovat jednotlivé stránky dohody, kterou uzavřel, s&#160;veškerou nadutostí a&#160;povýšeností, jaká se patřila nejen na příslušníka silnějšího pohlaví, ale i&#160;na pána, který si je vědom důstojnosti tak významného jmenování v&#160;oboru okrádání čábat pro rajón Londýna a&#160;jeho okolí.</p>
			<hr class="HorizontalRule-1"/>
			<div class="_idFootnotes">
				<div id="footnote-034" class="_idFootnote">
					<p class="MLP_pozn_pod_carou ParaOverride-1"><a class="_idFootnoteAnchor _idGenColorInherit" href="../Text/oliver_twist_049.xhtml#footnote-034-backlink">34</a>  Želízka. (Ze staršího argotu.) <span class="MLP_znak_kurziva_9b CharOverride-2">Pozn. překl.</span></p>
				</div>
				<div id="footnote-033" class="_idFootnote">
					<p class="MLP_pozn_pod_carou ParaOverride-1"><a class="_idFootnoteAnchor _idGenColorInherit" href="../Text/oliver_twist_049.xhtml#footnote-033-backlink">35</a>  Typ kabelky. <span class="CharOverride-3">Pozn. red.</span></p>
				</div>
			</div>
		</div>
</body>
</html>