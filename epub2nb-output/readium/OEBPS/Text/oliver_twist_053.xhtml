<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>oliver_twist-50</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="oliver_twist-50" xml:lang="cs-CZ">
		<div class="Z-kladn--textový-r-meček">
			<p id="_idParaDest-49" class="MLP_uroven2_kapitola ParaOverride-1">Kapitola čtyřicátá šestá</p>
			<p class="MLP_text_uprostred_-I- ParaOverride-1">Nancy dodrží schůzku</p>
			<p class="MLP_text_bez1radku_-12-0- ParaOverride-1">Hodiny na kostelích odzváněly tři čtvrtě na dvanáct, když se na Londýnském mostě objevily dvě postavy. Jedna, která se nesla svižným a&#160;rychlým krokem, byla postava ženy; dychtivě se kolem sebe rozhlížela, jako by pátrala po nějakém očekávaném zjevu; druhá postava patřila muži, který se ploužil v&#160;nejhlubším stínu, jaký se kde našel, a&#160;kus za ženinými zády přizpůsoboval svůj krok jejímu; zastavoval se, když se zastavila ona, a&#160;jakmile znovu vykročila, kradl se zase opatrně dál, ale nikdy se nedal v&#160;zápalu stíhání strhnout k&#160;tomu, aby rychlejší chůzí vzdálenost mezi nimi zmenšil. Takto přešli most z&#160;břehu middlesexského na surreyský, když tu se žena, zjevně výsledkem svého úzkostlivého zkoumání ostatních chodců zklamaná, otočila ke zpáteční cestě. Byl to náhlý obrat, ale přesto muže, který ji sledoval, nezastihl v&#160;okamžiku nestřeženém, neboť ihned uskočil do jednoho z&#160;výklenků, které lemují mostní pilíře, nahnul se přes balustrádu, aby svou postavu lépe schoval, a&#160;nechal ženu po protějším chodníku přejít. Když byla asi stejně daleko napřed jako předtím, nenápadně vyklouzl a&#160;opět ji sledoval. Téměř uprostřed mostu se zastavila. Muž se zastavil také.</p>
			<p class="MLP_text ParaOverride-1">Byla velice tmavá noc. Celý den bylo počasí nevlídné a&#160;v&#160;tu hodinu a&#160;na tom místě byl velmi slabý ruch. Pokud se vůbec nějaký chodec ukázal, spěchal rychle kolem a&#160;jak ženu, tak muže, který ji nespouštěl z&#160;očí, s&#160;velkou pravděpodobností ani neviděl, ale určitě si jich blíže nevšiml. Jejich vzhled nebyl tak pozoruhodný, aby přitahoval všetečné pohledy oněch nuzných obyvatelů Londýna, kteří se v&#160;tu noc v&#160;honbě za nějakým studeným průjezdem nebo doupětem bez dveří, kde by složili hlavu, náhodou vydali přes most na druhou stranu; oba stáli mlčky, nepromluvili na nikoho, kdo šel kolem, a&#160;nikdo nepromluvil na ně.</p>
			<p class="MLP_text ParaOverride-1">Nad řekou visela mlha a&#160;barvila do ruda červenou zář ohňů, které hořely na člunech a&#160;bárkách zakotvených u&#160;jednotlivých přístavních ramp, a&#160;kreslila šeré budovy na březích ještě temnější a&#160;nezřetelnější. Po obou stranách se z&#160;nepřeberného shluku střech a&#160;štítů těžce a&#160;chmurně zvedala stará učouzená skladiště a&#160;přísně se mračila na vodu tuze černou, aby mohla zrcadlit jejich neforemné obrysy. Věž starého kostela svatého Salvátora i&#160;štíhlou špici Svatého Manguse, pradávných obřích strážců starobylého mostu, bylo v&#160;kalném šeru vidět; ale les lodních stožárů pod mostem a&#160;hustě rozseté špice kostelních věží nahoře se vesměs téměř zraku ztrácely.</p>
			<p class="MLP_text ParaOverride-1">Dívka se několikrát nepokojně prošla kousek sem a&#160;tam&#160;– stále pod bedlivým dohledem svého skrytého hlídače&#160;– až konečně těžký zvon na Svatém Pavlu zaduněl hranu opět jednomu dni. Na hustě zabydlené město se snesla půlnoc. Na palác i&#160;sklepní brloh, na vězení i&#160;blázinec, na komnaty smrti, zdraví i&#160;nemoci, na strnulou tvář mrtvoly i&#160;poklidný spánek dítěte&#160;– na to všechno dolehla půlnoc.</p>
			<p class="MLP_text ParaOverride-1">Od posledního úderu neuplynuly ani dvě minuty, když malý kousek od mostu z&#160;nájemného kočáru vystoupila mladá dáma, provázená šedovlasým pánem, a&#160;jen povoz propustila, zamířila rovnou na most. Sotvaže se nohou dotkli jeho chodníku, dívka sebou škubla a&#160;ihned jim spěchala vstříc.</p>
			<p class="MLP_text ParaOverride-1">Ubírali se pomalu kupředu a&#160;rozhlíželi se po způsobu lidí, kteří chovají nějakou velmi nepatrnou naději, jejíž splnění je málo pravděpodobné, když vtom se k&#160;nim znenadání přitočila nová společnice. S&#160;výkřikem překvapení se zarazili, ale ihned všechen podiv zdusili, neboť přesně v&#160;témž okamžiku těsně kolem nich prošel&#160;– ba přímo se o&#160;ně otřel&#160;– nějaký muž v&#160;oděvu venkovana.</p>
			<p class="MLP_text ParaOverride-1">„Tady ne,“ řekla spěšně Nancy, „tady se s&#160;vámi bojím mluvit. Pojďte odsuď&#160;– pryč z&#160;veřejné ulice&#160;– třeba tamhle pod ty schody!“</p>
			<p class="MLP_text ParaOverride-1">Sotva vyhrkla ta slova a&#160;napřáhla ruku směrem, kterým si přála, aby s&#160;ní šli, venkovan se ohlédl, hrubě se jich zeptal, cože zabírají celý chodník, a&#160;kráčel svou cestou dál.</p>
			<p class="MLP_text ParaOverride-1">Schody, k&#160;nimž dívka ukázala, byly ony, které na surreyském břehu a&#160;na téže straně mostu, kde stojí kostel svatého Salvátora, vedou až do řeky jako schody přistávací. A&#160;k&#160;nim si také nepozorovaně pospíšil muž, který měl vzezření venkovana, a&#160;jen co v&#160;krátkosti obhlédl terén, pustil se po nich dolů.</p>
			<p class="MLP_text ParaOverride-1">Řečené schody jsou částí mostu a&#160;skládají se ze tří oddílů. Hned u&#160;paty druhého oddílu, jdeme-li dolů, končí kamenná zeď po levé straně ozdobným opěrným pilastrem, čelem obráceným k&#160;Temži. V&#160;tom místě se dolejší stupně rozšiřují, takže zajde-li někdo za tento rohový pilíř, zůstává samozřejmě neviditelný pro každého jiného na schodech, pokud je ten nad ním, byť jen o&#160;stupeň výš. Venkovan se chvatně rozhlédl, když došel až sem; a&#160;protože vhodnější kout k&#160;ukrytí nikde neviděl a&#160;protože voda byla s&#160;odlivem opadlá a&#160;místa kolem habaděj, vklouzl bokem za roh a&#160;se zády přitisknutými k&#160;čtverhrannému pilíři čekal&#160;– v&#160;plné důvěře, že níž ti lidé nesestoupí, a&#160;i kdyby se mu nepovedlo vyslechnout, co povídají, že je může bezpečně sledovat dál.</p>
			<p class="MLP_text ParaOverride-1">Tak zdlouhavě se vlekl čas v&#160;té osamělé končině a&#160;tolik dychtil špeh prohlédnout pohnutky schůzky tak odlišné, než jakou podle Faginovy nápovědi očekával, že již kolikrát udělal za celou věcí v&#160;duchu kříž a&#160;namlouval si, že se buďto zastavili příliš vysoko nad ním, nebo že se se svou tajemnou rozmluvou uchýlili na nějaké docela jiné místo. Už už chtěl ze svého úkrytu vystoupit a&#160;vrátit se nahoru na ulici, když vtom zaslechl šum kročejů a&#160;hned vzápětí i&#160;hlas téměř těsně u&#160;svého ucha.</p>
			<p class="MLP_text ParaOverride-1">Přitiskl se ke zdi napjatý jak struna a&#160;téměř bez dechu pozorně poslouchal.</p>
			<p class="MLP_text ParaOverride-1">„Tohle je už dost daleko,“ pravil hlas, který zřejmě patřil onomu pánovi. „Nedovolím, aby tato mladá dáma šla o&#160;krok dál. Málokdo by vám asi byl tolik důvěřoval a&#160;sotva by s&#160;vámi šel i&#160;takhle daleko, ale vidíte, že jsem ochoten vašemu vrtochu vyhovět.“</p>
			<p class="MLP_text ParaOverride-1">„Mému vrtochu?“ zvolal hlas dívky, kterou večer sledoval. „Jste opravdu ohleduplný, pane. Mému vrtochu! No buďsi, vždyť na tom nesejde.“</p>
			<p class="MLP_text ParaOverride-1">„Tak proč tedy,“ pronesl pán tónem již vlídnějším, „jaký můžete mít důvod, že jste nás zavedla na tohle podivné místo? Proč jsem si s&#160;vámi nesměl promluvit tam nahoře, kde je světlo a&#160;kde se přece sem tam něco hne, místo abyste nás zavlekla do tohohle tmavého a&#160;mrtvého kouta?“</p>
			<p class="MLP_text ParaOverride-1">„Už jsem vám to přece řekla,“ odpověděla Nancy, „tam že se s&#160;vámi bojím mluvit. Nevím, čím to je,“ dodala dívka a&#160;zachvěla se, „ale mám dnes večer v&#160;sobě takový strach a&#160;hrůzu, že sotva stojím na nohou.“</p>
			<p class="MLP_text ParaOverride-1">„Strach z&#160;čeho?“ zeptal se pán hlasem, jako by mu jí bylo líto.</p>
			<p class="MLP_text ParaOverride-1">„Ani dohromady nevím,“ odvětila dívka. „Kdybych já to věděla! Hrozné představy smrti a&#160;rubášů jedna krev, a&#160;strach, že jsem celá jen hořela, jako bych stála v&#160;ohni, to na mě chodilo celý den. Vzala jsem si večer knížku, abych si ukrátila dlouhou chvíli, a&#160;to samé mi zase vyskakovalo mezi řádky.“</p>
			<p class="MLP_text ParaOverride-1">„Fantazie,“ podotkl chlácholivě pán.</p>
			<p class="MLP_text ParaOverride-1">„Žádná fantazie,“ ohradila se dívka chraplavým hlasem. „Přísahám, že jsem na každé stránce té knihy viděla a&#160;velkými černými písmeny napsáno ‚rakev‘&#160;– jo, viděla, a&#160;večer přešli na ulici s&#160;jednou blízko kolem mě.“</p>
			<p class="MLP_text ParaOverride-1">„To přece není nic neobyčejného,“ namítl pán. „já už potkal rakev často.“</p>
			<p class="MLP_text ParaOverride-1">„Ale opravdovou,“ opáčila dívka. „Jenže tahle nebyla.“</p>
			<p class="MLP_text ParaOverride-1">V&#160;dívčině chování bylo něco tak neobvyklého, že skrytému posluchači naskakovala husí kůže, když ji slyšel takto hovořit, a&#160;krev mu stydla v&#160;žilách. Co živ ještě nepocítil větší úlevu, než když uslyšel líbezný hlas mladé dámy, jak dívku prosí, aby se uklidnila, že se nesmí takovým strašlivým přeludům poddávat, aby jim. nakonec nepropadla.</p>
			<p class="MLP_text ParaOverride-1">„Mluvte s&#160;ní vlídně,“ obrátila se mladá dáma na svého společníka. „Chuděra! Zdá se, že to potřebuje.“</p>
			<p class="MLP_text ParaOverride-1">„Vidět mě to vaše povýšené pobožné panstvo, jaká jsem teď tady před vámi, tak zvedlo nos a&#160;kázalo mi o&#160;věčném ohni a&#160;zatracení!“ zvolala dívka. „Ach drahá paní, proč nejsou takoví, co se vydávají za vyvolence boží, k&#160;nám bídným ubožákům tak laskaví a&#160;přívětiví jako vy, která byste se svým mládím a&#160;krásou a&#160;vším, co oni už dávno ztratili, mohla být spíš trošku pyšnější než o&#160;tolik pokornější?“</p>
			<p class="MLP_text ParaOverride-1">„Ba!“ přisvědčil pán. „Když se modlí Turek, umeje si napřed pořádně tvář a&#160;obrátí ji k&#160;východu&#160;– a&#160;tihle solidní lidé, když se tolik naotírali o&#160;svět, až si z&#160;tváře setřeli všechen úsměv, se s&#160;nemenší pravidelností obracejí k&#160;nejtemnější straně nebes. Kdybych měl volit mezi mohamedánem a&#160;farizejem, tak vždycky raděj toho prvního!“</p>
			<p class="MLP_text ParaOverride-1">Ta slova podle všeho platila mladé dámě a&#160;pán je možná pronesl s&#160;úmyslem poskytnout Nancy dost času, aby se mohla vzpamatovat. Po kratičké přestávce se pak obrátil na děvče.</p>
			<p class="MLP_text ParaOverride-1">„Minulou neděli jste tady večer nebyla,“ pravil.</p>
			<p class="MLP_text ParaOverride-1">„Nemohla jsem přijít,“ odpověděla Nancy. „Drželi mě násilím. Nepustili mě.“</p>
			<p class="MLP_text ParaOverride-1">„Kdo vás držel?“</p>
			<p class="MLP_text ParaOverride-1">„Ten, co jsem o&#160;něm už povídala tuhle mladé dámě.“</p>
			<p class="MLP_text ParaOverride-1">„Snad vás nikdo nepodezíral, že byste s&#160;někým udržovala nějaké styky v&#160;té věci, kvůli které jsme sem dnes přišli? Doufám, že ne?“ tázal se starý pán.</p>
			<p class="MLP_text ParaOverride-1">„Ne,“ potvrdila dívka a&#160;zavrtěla hlavou. „Ale není to pro mě jen tak lehké dostat se od něj, když zrovna neví, kam jdu. Nebyla bych mohla tenkrát vůbec za dámou přijít, kdybych mu nebyla namíchala opium, než jsem odešla.“</p>
			<p class="MLP_text ParaOverride-1">„Probudil se, než jste se vrátila?“ zeptal se pán.</p>
			<p class="MLP_text ParaOverride-1">„Neprobudil. A&#160;taky mě z&#160;ničeho nepodezírá&#160;– ani on, ani žádný jiný z&#160;nich.“</p>
			<p class="MLP_text ParaOverride-1">„Dobře,“ řekl pán. „A&#160;teď poslouchejte, co vám povím.“</p>
			<p class="MLP_text ParaOverride-1">„Dávám pozor,“ přihlásila se dívka, když se na okamžik odmlčel.</p>
			<p class="MLP_text ParaOverride-1">„Tato mladá dáma,“ začal pán, „sdělila mně a&#160;několika dalším přátelům, ve všem všudy naprosto spolehlivým, co jste jí pověděla při té návštěvě skoro před čtrnácti dny. Přiznám se vám, že jsem dnes zprvu měl pochybnosti, jestli vám mám věnovat bezvýhradnou důvěru, ale teď jsem pevně přesvědčený, že můžu.“</p>
			<p class="MLP_text ParaOverride-1">„To můžete,“ potvrdila dívka vážně.</p>
			<p class="MLP_text ParaOverride-1">„Opakuju, že o&#160;tom jsem pevně přesvědčený. A&#160;abych vám dokázal, že jsem ochotný vám důvěřovat, povím vám bez obalu, že to tajemství, ať už to je co chce, hodláme z&#160;toho jistého Monkse vypáčit hrozbami. A&#160;jestli&#160;– jestli&#160;–“ pravil pán, „se nám ho nepodaří dopadnout, nebo i&#160;když ho dopadneme, jestli se nám ho nepodaří donutit, k&#160;čemu chceme, pak nám musíte vydat toho žida.“</p>
			<p class="MLP_text ParaOverride-1">„Fagina?“ zvolala dívka a&#160;zděšeně uskočila.</p>
			<p class="MLP_text ParaOverride-1">„Ano, toho nám pak musíte vydat,“ opakoval pán.</p>
			<p class="MLP_text ParaOverride-1">„To neudělám! To neudělám! Nikdy!“ zaříkala se dívka. „Třeba je to vtělený ďábel, a&#160;třeba na mě býval horší než ďábel, tohle nikdy neudělám.“</p>
			<p class="MLP_text ParaOverride-1">„Neuděláte?“ opáčil pán tónem, jako by byl na takovou odpověď plně připraven.</p>
			<p class="MLP_text ParaOverride-1">„Nikdy!“ stála na svém dívka.</p>
			<p class="MLP_text ParaOverride-1">„Povězte mi proč.“</p>
			<p class="MLP_text ParaOverride-1">„Za první z&#160;toho důvodu,“ odpověděla dívka pevně, „co tady dáma už zná a&#160;podpoří mě v&#160;tom&#160;– vím, že bude při mně, protože mi to slíbila. A&#160;mimoto ještě z&#160;toho dalšího důvodu, že třeba vedl tak špatný život, já vedla špatný život taky. Je nás víc, co už dlouho jdeme společně stejnou cestou, a&#160;já nevpadnu do zad těm, co mohli&#160;– každý z&#160;nich&#160;– vpadnout do zad mně, ale neudělali to, ať jsou jak chtěj špatní.“</p>
			<p class="MLP_text ParaOverride-1">„Pak tedy,“ pravil pán chvatně, jako by tohle býval cíl, kterého se od počátku snažil dosáhnout, „vydejte do mých rukou Monkse a&#160;ponechte mi, abych si to s&#160;ním vyřídil po svém.“</p>
			<p class="MLP_text ParaOverride-1">„Co jestli vyzradí druhé?“</p>
			<p class="MLP_text ParaOverride-1">„Pro ten případ vám slibuji, že jestli z&#160;něho vymáčkneme pravdu, tím že pro nás taky celá věc končí. V&#160;Oliverově krátké historii jsou jistě okolnosti, které by bylo trapné tahat na oči veřejnosti, a&#160;jestli si jednou vynutíme pravdu, mají všichni náš generální pardon.“</p>
			<p class="MLP_text ParaOverride-1">„A&#160;jestli ne?“ nadhodila dívka.</p>
			<p class="MLP_text ParaOverride-1">„Pak,“ pokračoval pán, „toho Fagina nevydáme do rukou spravedlnosti bez vašeho souhlasu. V&#160;takovém případě bych vám myslím byl schopen uvést důvody, které by vás pohnuly, abyste k&#160;tomu svolila.“</p>
			<p class="MLP_text ParaOverride-1">„Slibuje mi to tady dáma?“ zeptala se dívka.</p>
			<p class="MLP_text ParaOverride-1">„Slibuji,“ přisvědčila Róza. „Máte moje poctivé a&#160;upřímné slovo.“</p>
			<p class="MLP_text ParaOverride-1">„Nedoví se nikdy Monks, odkud to všechno máte, co víte?“ tázala se dívka po krátké pomlce.</p>
			<p class="MLP_text ParaOverride-1">„Nikdy,“ odpověděl pán. „Všechny vědomosti proti němu uplatníme tak, aby to nadosmrti ani netušil.“</p>
			<p class="MLP_text ParaOverride-1">„Odmalička lžu a&#160;žiju mezi samými lháři,“ pravila dívka po další chvilce mlčení, „ale vám chci věřit.“</p>
			<p class="MLP_text ParaOverride-1">Když se jí od obou dostalo ujištění, že tak může učinit bez obav, pustila se hlasem tak tichým, že slídilovi bylo často zatěžko pochytit i&#160;jen smysl jejích slov, do líčení, jak se jmenuje a&#160;kde leží hospoda, odkud toho večera přišla se stínem špeha v&#160;patách. Podle rytmu, v&#160;jakém se tu a&#160;tam odmlčovala, to vypadalo, jako by si pán chvatně poznamenával některé informace, které mu podává. Když důkladně vysvětlila místní poměry, jakož i&#160;polohu stanoviště, odkud se dá hospoda nejlíp hlídat, aby člověk nevzbudil pozornost, a&#160;v&#160;který večer i&#160;hodinu tam Monks nejčastěji chodívá, na chvíli se zamyslila&#160;– podle všeho za tím účelem, aby si v&#160;paměti výrazněji oživila jeho rysy a&#160;zevnějšek.</p>
			<p class="MLP_text ParaOverride-1">„Je to velký člověk,“ začala nanovo dívka, „statný, ale ne tlustý&#160;– má plíživou chůzi, a&#160;když jde, ustavičně se ohlíží přes rameno, hned na jednu stranu a&#160;hned zas na druhou. Na to nezapomeňte, protože má hluboko zapadlé oči&#160;– o&#160;tolik hlouběj než kdo jiný, že byste ho mohli poznat hnedle už jen podle toho. Pleť má tmavou, stejně jako vlasy a&#160;oči, ale třeba mu nemůže být víc než šesta osmadvacet, má obličej scvrklý a&#160;ztrhaný. Rty má často celé modré a&#160;zohavené rankami od zubů, protože mívá příšerné záchvaty a&#160;někdy si i&#160;ruce kouše a&#160;hryže si je až do krve&#160;– proč jste sebou škubnul?“ podivila se dívka, když náhle uťala řeč.</p>
			<p class="MLP_text ParaOverride-1">Pán odpověděl, jaksi chvatně, že o&#160;tom vůbec neví, že by sebou byl škubl, a&#160;požádal ji, aby pokračovala.</p>
			<p class="MLP_text ParaOverride-1">„Tohle tady,“ pravila dívka, „jsem zčásti vytáhla z&#160;jiných lidí v&#160;tom domě, co jsem vám jmenovala, protože sama jsem ho viděla dohromady jenom dvakrát, a&#160;poobakrát byl zakuklený v&#160;široké pláštěnce. To je myslím všechno, co vám můžu říct, podle čeho byste ho poznali. Ale počkejte“ dodala ještě. „Na hrdle, tak vysoko, že kousek mu je vidět pod nákrčníkem, když otočí hlavu, má&#160;–“</p>
			<p class="MLP_text ParaOverride-1">„Nápadnou červenou skrvnu jako po spálení nebo opaření?“ zvolal pán.</p>
			<p class="MLP_text ParaOverride-1">„Jak to víte?“ vyhrklo děvče. „Vy ho znáte?“</p>
			<p class="MLP_text ParaOverride-1">Mladá dáma překvapeně vykřikla a&#160;na několik vteřin mezi nimi zavládlo takové ticho, že neviděný posluchač zřetelně slyšel jejich dech.</p>
			<p class="MLP_text ParaOverride-1">„Myslím, že ano,“ přerušil pán mlčení. „Podle vašeho popisu bych ho znát měl. Uvidíme. Je mnoho lidí neobyčejně si podobných. Nemusí to být zrovna ten váš.“</p>
			<p class="MLP_text ParaOverride-1">Když se s&#160;líčenou lhostejností vyjádřil v&#160;tomto smyslu, popošel o&#160;krok o&#160;dva blíž k&#160;ukrytému špehovi, jak ten poznal z&#160;nenadálé zřetelnosti, s&#160;níž slyšel pána zašeptat: „Musí to být on!“</p>
			<p class="MLP_text ParaOverride-1">„Nuže,“ pravil a&#160;zamířil&#160;– tak se aspoň podle zvuku zdálo&#160;– opět zpátky na své předešlé místo, „prokázala jste nám nesmírně cennou službu, mladá ženo, a&#160;rád bych, aby z&#160;toho pošlo něco dobrého také pro vás. Čím bych vám mohl prospět?“</p>
			<p class="MLP_text ParaOverride-1">„Ničím,“ odpověděla Nancy.</p>
			<p class="MLP_text ParaOverride-1">„To jistě není vaše poslední slovo,“ namítl pán hlasem, jehož důrazná laskavost by byla dojala i&#160;srdce mnohem tvrdší a&#160;zatvrzelejší. „Jen přemýšlejte. A&#160;povězte mi.“</p>
			<p class="MLP_text ParaOverride-1">„Ničím, pane,“ opakovala dívka s&#160;pláčem. „Ničím mi nemůžete pomoct. Pro mě už není naděje, jsem ztracená.“</p>
			<p class="MLP_text ParaOverride-1">„Sama ji od sebe odvrhujete,“ pokračoval pán. „Minulost pro vás až dodnes byla jedna bezútěšná pustina ustavičného marnění mladých sil a&#160;plýtvání těmi nedocenitelnými poklady, které stvořitel dává do vínku jen jednou a&#160;nikdy je již neuděluje podruhé, ale pro budoucnost vám naděje zbývá. Neříkám, že je v&#160;naší moci poskytnout vám klid srdce a&#160;mysli, protože toho musíte nabýt jedině vlastním usilováním, ale opatřit vám pokojný útulek buďto v&#160;Anglii, nebo kdybyste se bála zůstat zde, tedy v&#160;některé cizí zemi, je nejenom v&#160;mezích našich možností, ale i&#160;naším nejtoužebnějším přáním. Postarám se, že dřív než svitne ráno, dřív než s&#160;prvním zábleskem denního jasu procitne tahle řeka, budete tak naprosto mimo veškerý dosah svých dřívějších druhů a&#160;zanecháte po sobě takovou prázdnotu bez sebemenší stopy, jako kdyby se po vás v&#160;tomhle okamžiku slehla země. No tak! Nerad bych viděl, abyste se vrátila i&#160;jen na slovíčko k&#160;některým ze svých bývalých společníků, nebo i&#160;jen jedinkrát pohlédla na některé to staré oblíbené doupě, nebo i&#160;jen vdechla ten vzduch, který je pro vás učiněný mor a&#160;smrt. Opusťte to všechno, dokud je čas a&#160;máte příležitost!“</p>
			<p class="MLP_text ParaOverride-1">„Teď už si jistě dá říct,“ zvolala mladá dáma. „Podívejte, už váhá!“</p>
			<p class="MLP_text ParaOverride-1">„Obávám se, že ne, má drahá,“ namítl pán.</p>
			<p class="MLP_text ParaOverride-1">„Ne, pane, neváhám,“ potvrdila dívka po krátkém zápase. „Jsem k&#160;svému dosavadnímu životu přikovaná. Hnusí se mi teď a&#160;nenávidím ho, ale nemůžu se od něj odpoutat. Nejspíš jsem už zašla moc daleko, než abych se mohla vrátit&#160;– a&#160;přece zase nevím, protože kdybyste se mnou byl takhle mluvil před nějakým časem, byla bych to odbyla s&#160;posměchem. Ale,“ řekla a&#160;chvatně se rozhlédla, „už zas na mě padá ten strach. Musím jít domů.“</p>
			<p class="MLP_text ParaOverride-1">„Domů!“ opakovala po ní mladá dáma se silným důrazem na tom slově.</p>
			<p class="MLP_text ParaOverride-1">„Ano, paní, domů,“ přisvědčila dívka. „Do takového domova, jaký jsem si prací celého života vystavěla. Ale rozlučme se. Budou mě třeba hlídat a&#160;ještě mě někdo uvidí. Jděte! Jděte! Jestli jsem vám prokázala nějakou službu, nežádám za to nic jiného, než abyste ode mě odešli a&#160;nechali mě samotnou, ať si můžu jít po svém.“</p>
			<p class="MLP_text ParaOverride-1">„Je to marné,“ pravil s&#160;povzdechem pán. „Možná že opravdu ohrožujeme její bezpečnost, když tady otálíme. Třeba jsme ji už teď zdrželi déle, než počítala.“</p>
			<p class="MLP_text ParaOverride-1">„Ano, ano,“ naléhala dívka, „už jste mě zdrželi dlouho.“</p>
			<p class="MLP_text ParaOverride-1">„Ach,“ zvolala mladá dáma, „jak jen může život toho nebohého stvoření skončit!“</p>
			<p class="MLP_text ParaOverride-1">„Jak?“ opětovala po ní dívka. „Podívejte se před sebe, paní. Po­dívejte se na tu černou vodu. Kolikrát čtete o&#160;takových, jako jsem já, že skočí do řeky a&#160;nenechají po sobě živou duši, co by jí na nich záleželo nebo co by po nich uronila slzičku. Může to trvat ještě léta, nebo to přijde za pár měsíců, ale k&#160;tomu nakonec dospěju i&#160;já.“</p>
			<p class="MLP_text ParaOverride-1">„Tak, prosím vás, nemluvte,“ opáčila mladá dáma s&#160;pláčem v&#160;hlase.</p>
			<p class="MLP_text ParaOverride-1">„Nikdy se o&#160;tom vůbec nedoslechnete, drahá paní, a&#160;Bůh vaše uši před takovými hrůzami chraň!“ odpověděla dívka. „Dobrou noc! Dobrou noc!“</p>
			<p class="MLP_text ParaOverride-1">Pán se otočil k&#160;odchodu.</p>
			<p class="MLP_text ParaOverride-1">„Tuhle peněženku, vezměte si ji!“ zvolala mladá dáma. „Udělejte mi to k&#160;vůli, abyste v&#160;hodince nouze nebo tísně měla něco v&#160;záloze.“</p>
			<p class="MLP_text ParaOverride-1">„Ne!“ odmítla dívka. „Neudělala jsem to pro peníze. Aspoň to vědomí mi dopřejte. A&#160;přeci&#160;– dejte mi něco svého, co jste sama nosila, ráda bych měla něco&#160;– ne, ne, prsten ne&#160;– rukavice nebo kapesník&#160;– něco, co si můžu schovat na památku, že to bývalo vaše, laskavá paní. To ano. Jste anděl, zaplať vám to pánbůh! Dobrou noc! Dobrou noc!“</p>
			<p class="MLP_text ParaOverride-1">Dívčino prudké rozrušení i&#160;strach, aby nevyšlo najevo něco, co by ji vystavilo hrubostem a&#160;násilnostem, zřejmě pána ponoukly, aby ji nechali samotnou, jak si žádala. Bylo slyšet ohlas vzdalujících se kroků a&#160;hlasy utichly.</p>
			<p class="MLP_text ParaOverride-1">Obě postavy, mladé dámy a&#160;jejího průvodce, se krátce nato vynořily na mostě. Na temeni schodů se zastavily.</p>
			<p class="MLP_text ParaOverride-1">„Pst!“ zvolala mladá dáma a&#160;napjala sluch. „Nevolala? Zdálo se mi, že jsem slyšela její hlas.“</p>
			<p class="MLP_text ParaOverride-1">„Ne, má zlatá,“ odpověděl pan Brownlow a&#160;smutně se zahleděl dozadu. „Ani se nehnula&#160;– a&#160;nehne se, dokud nebudeme pryč.“</p>
			<p class="MLP_text ParaOverride-1">Róza Maylieová ještě otálela, ale starý pán si protáhl její ruku pod paždím a&#160;s&#160;mírným nátlakem ji odváděl. Sotvaže zmizeli, svezla se dívka téměř v&#160;celé délce na jeden z&#160;kamenných stupňů a&#160;hořkým pláčem dala průchod všemu bolu svého srdce.</p>
			<p class="MLP_text ParaOverride-1">Po chvíli se zvedla a&#160;nejistými a&#160;potácivými krůčky vystoupila na ulici. Užaslý špeh zůstal ještě několik minut bez hnutí na svém stanovišti, a&#160;když se potom četnými obezřelými pohledy kolem dokola přesvědčil, že je opět sám, vylezl pomaličku z&#160;úkrytu a&#160;pokradmu a&#160;ve stínu zdi se stejným způsobem, jakým sestoupil, zase vrátil na most.</p>
			<p class="MLP_text ParaOverride-1">Jakmile se Noe Claypole doplížil až nahoru, několikrát opatrně vykoukl, aby se ujistil, jestli ho nikdo nepozoruje, a&#160;potom vyrazil jako šipka, a&#160;co mu nohy stačily, upaloval zpátky k&#160;židovu domu.</p>
		</div>
</body>
</html>