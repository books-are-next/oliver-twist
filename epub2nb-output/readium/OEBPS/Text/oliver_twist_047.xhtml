<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>oliver_twist-44</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="oliver_twist-44" xml:lang="cs-CZ">
		<div class="Z-kladn--textový-r-meček">
			<p id="_idParaDest-43" class="MLP_uroven2_kapitola ParaOverride-1">Kapitola čtyřicátá</p>
			<p class="MLP_text_uprostred_-I- ParaOverride-1">Neobyčejný rozhovor, který je dodatkem kapitoly předešlé</p>
			<p class="MLP_text_bez1radku_-12-0- ParaOverride-1">Třebaže dívka celý život prožila na ulicích a&#160;v&#160;nejohavnějších hampejzech a&#160;brlozích Londýna, přesto v&#160;ní něco z&#160;její původní ženské přirozenosti dosud zbývalo, a&#160;proto když zaslechla, jak se ke dveřím ležícím proti těm, kterými sama vstoupila, blíží lehké kroky, a&#160;představila si, jaký nebetyčný protiklad se v&#160;příštím okamžiku v&#160;pokojíku spolu střetne, dolehlo na ni vědomí vlastní propastné hanby takovou tíhou, že se až přikrčila&#160;– jako by pro ni přítomnost té, s&#160;níž si přála promluvit, byla téměř neúnosná.</p>
			<p class="MLP_text ParaOverride-1">Leč s&#160;těmito lepšími city zápolila pýcha&#160;– nectnost tvorů nejnižších a&#160;nejušlápnutějších právě tak jako vznešených a&#160;sebejistých. Ta bědná společnice zlodějů a&#160;lotrů, padlá vyvrženka sprostých doupat, družka vězeňské a&#160;galejnické spodiny, sama žijící ve stínu šibenice&#160;– i&#160;tato párijská bytost v&#160;sobě cítila tuze mnoho pýchy, aby prozradila byť jen chabý pablesk ženského cítění, které považovala za slabost, ale které bylo to jediné, co ji ještě spojovalo s&#160;oním lidstvím, jehož tolik, ach tolik stop zahladil její zpustlý život již v&#160;útlém dětství.</p>
			<p class="MLP_text ParaOverride-1">Zvedla oči jen natolik, aby uznamenala, že postava, která vstoupila, patří štíhlé a&#160;krásné dívce; potom je zase sklopila k&#160;zemi, se strojenou nedbalostí pohodila hlavou a&#160;řekla:</p>
			<p class="MLP_text ParaOverride-1">„Je to těžká věc, dámo, než se k&#160;vám jeden dostane, když s&#160;vámi chce mluvit. Kdybych se byla urazila a&#160;odešla, jako by byla udělala mnohá jiná, byla byste toho jednoho dne litovala, a&#160;taky ne bez příčiny.“</p>
			<p class="MLP_text ParaOverride-1">„Je mi opravdu líto, jestli se k&#160;vám někdo choval nešetrně,“ odpověděla Róza. „Už na to nemyslete. Povězte mi, proč jste si se mnou přála mluvit. Jsem ta, po které jste se ptala.“</p>
			<p class="MLP_text ParaOverride-1">Laskavý tón této odpovědi, líbezný hlas, vlídné chování bez sebeslabší příměsi jakékoli povýšenosti nebo nevole, to všechno překvapilo dívku takovou měrou, že propukla v&#160;pláč.</p>
			<p class="MLP_text ParaOverride-1">„Ach paní, paní,“ zahořekovala a&#160;úpěnlivě sepjala ruce před obličejem, „být víc takových jako vy, bylo by míň takových jako já&#160;– to jistě&#160;– jistě!“</p>
			<p class="MLP_text ParaOverride-1">„Posaďte se,“ vyzvala ji Róza s&#160;vážným zaujetím. „Jestli máte bídu nebo něco vás souží, ze srdce ráda vám pomůžu, když to bude v&#160;mých silách&#160;– skutečně ráda. Jen se posaďte.“</p>
			<p class="MLP_text ParaOverride-1">„Nechte mě stát, paní,“ odmítlo děvče stále ještě v&#160;pláči, „a taky se mnou nemluvte tak vlídně, dokud nepoznáte, kdo vlastně jsem. Je už hodně pozdě. Jsou&#160;– jsou&#160;– ty dveře zavřené?“</p>
			<p class="MLP_text ParaOverride-1">„Ano,“ přisvědčila Róza a&#160;ustoupila o&#160;pár krůčků dozadu, jako by chtěla být blíž pomoci pro případ, že by nějakou potřebovala. „Proč se ptáte?“</p>
			<p class="MLP_text ParaOverride-1">„Protože,“ odpovědělo děvče, „do vašich rukou hodlám vložit život svůj i&#160;život jiných. Já jsem to děvče, co odvleklo malého Olivera zpátky do domu starého Fagina tenkrát večír, když vyšel z&#160;toho domu v&#160;Pentonvillu.“</p>
			<p class="MLP_text ParaOverride-1">„Vy?“ podivila se Róza Maylieová.</p>
			<p class="MLP_text ParaOverride-1">„Já, paní!“ potvrdilo děvče. „Já jsem ten hanebný tvor, co jste o&#160;něm slyšela, že žije mezi zloději, a&#160;co jsem od prvního okamžení, co se dovedu upamatovat, že moje oči a&#160;smysly začínaly vnímat londýnskou ulici, nikdy nepoznala lepší život ani laskavější slovo, než mi dopřáli oni. Bůh mě netrestej! Nepřemáhejte se, paní, a&#160;otevřeně se ode mě s&#160;hnusem odvraťte. Jsem mladší, než byste myslela, když se na mě podíváte, ale už dávno jsem na to zvyklá. I&#160;nejchudší žena uskočí, když jdu mezi lidma po chodníku.“</p>
			<p class="MLP_text ParaOverride-1">„To jsou strašlivé věci!“ zhrozila se Róza a&#160;bezděky od své podivné společnice ucouvla.</p>
			<p class="MLP_text ParaOverride-1">„Děkujte na kolenou nebesům, drahá paní,“ zvolalo děvče, „že jste měla přátele, co se o&#160;vás starali a&#160;živili vás, když jste byla dítě, a&#160;že jste nikdy nepoznala zimu a&#160;hlad, ani zpustlost a&#160;opilství a&#160;– a&#160;– něco horšího než to všechno&#160;– jako já žila uprostřed toho od kolíbky. Můžu to slovo říct, protože ulice a&#160;strouha byla moje kolíbka, stejně jako budou i&#160;moje smrtelné lože.“</p>
			<p class="MLP_text ParaOverride-1">„To vás lituju!“ řekla Róza chvějivým hlasem. „Rve mi to srdce, když vás slyším!“</p>
			<p class="MLP_text ParaOverride-1">„Žehnej vám nebe za vaši dobrotu!“ vyhrklo děvče. „Kdybyste věděla, jaká někdy jsem, tak byste mě teprv litovala. Ale dnes jsem tajně utekla lidem, který by mě určitě zabili, kdyby věděli, že jsem vám běžela povědět, co jsem zaslechla. Znáte nějakého Monkse?“</p>
			<p class="MLP_text ParaOverride-1">„Neznám,“ řekla Róza.</p>
			<p class="MLP_text ParaOverride-1">„Ale on zná vás,“ opáčilo děvče, „a věděl, že ste tady&#160;– jen proto jsem vás taky mohla vyhledat, že jsem ho slyšela říkat tuhle adresu.“</p>
			<p class="MLP_text ParaOverride-1">„To jméno jsem v&#160;životě neslyšela,“ pravila Róza.</p>
			<p class="MLP_text ParaOverride-1">„Tak si tedy mezi námi dává jiné,“ odpovědělo děvče, „a to jsem taky víc než tušila už dřív. Před nějakým časem brzo po té noci, co chtěli vyloupit váš dům a&#160;prostrčili Olivera dovnitř&#160;– mi ten člověk začal být podezřelý, a&#160;tak jsem tajně poslouchala, když se potmě domlouval s&#160;Faginem. Z&#160;toho, co jsem z&#160;rozhovoru zaslechla, jsem se dověděla, že ho Monks&#160;– ten člověk, co jsem se vás na něj ptala, víte&#160;–“</p>
			<p class="MLP_text ParaOverride-1">„Ano,“ přisvědčila Róza, „rozumím.“</p>
			<p class="MLP_text ParaOverride-1">„– že ho Monks,“ pokračovalo děvče, „čirou náhodou uviděl s&#160;dvěma našimi hochy zrovna ten den, co jsme ho prvně ztratili, a&#160;hned poznal, že to je právě to dítě, co hledá&#160;– ale proč se po něm shání, to jsem vyrozumět nemohla. Potom se mezi sebou dohodli, že když Fagin dostane Olivera zpátky, dá mu za to Monks tolik a&#160;tolik, a&#160;že mu dá ještě další peníze, když z&#160;něj udělá zloděje&#160;– to prý ten dotyčný Monks potřebuje k&#160;nějakému svému účelu.“</p>
			<p class="MLP_text ParaOverride-1">„K&#160;jakému účelu?“ zeptala se Róza.</p>
			<p class="MLP_text ParaOverride-1">„Zahlíd můj stín na zdi, jak jsem je poslouchala, abych to vyzvěděla,“ pravilo děvče, „a není moc lidí mimo mě, co by se jim byli dovedli včas uklidit z&#160;cesty, aby se vyhnuli dopadení. Ale já jim utekla a&#160;víckrát jsem ho pak už neviděla, až zas včera večír.“</p>
			<p class="MLP_text ParaOverride-1">„A&#160;co se dělo včera?“</p>
			<p class="MLP_text ParaOverride-1">„Povím vám to, paní. Včera večír přišel znova. A&#160;znova šli spolu nahoru&#160;– a&#160;já se zachumlala tak, aby mě můj stín neprozradil, a&#160;zase jsem poslouchala u&#160;dveří. První slova, co jsem slyšela Monkse promluvit, byla: ‚Tak tedy důkazy hochovy totožnosti leží na dně řeky a&#160;ta stará čarodějnice, co je dostala od jeho matky, už hnije v&#160;hrobě.‘ Smáli se a&#160;pochvalovali si, s&#160;jakým úspěchem to provedl, a&#160;když potom Monks mluvil o&#160;hochovi dál a&#160;čím dál tím víc se rozpaloval, povídal, že třeba má teď peníze toho spratka bezpečně v&#160;hrsti, bývalo by mu milejší shrábnout je na ten druhý způsob&#160;– protože co by to bývalo za švandu, strhnout chloubu otcova posledního pořízení do bláta tím, že by ho prohnali kdekterým londýnským vězením a&#160;potom ho nechali deportovat za nějaký hrdelní zločin? To prý by mohl Fagin přece lehko zařídit, a&#160;ještě napřed z&#160;chlapce vytřískat pěkný výdělek!“</p>
			<p class="MLP_text ParaOverride-1">„Co má tohle všechno být?“ zajíkla se Róza.</p>
			<p class="MLP_text ParaOverride-1">„Jen pravda, paní, třeba to vychází z&#160;mých rtů,“ odpovědělo děvče. „Potom s&#160;hromadou kleteb až moc všedních pro moje uši, ale neznámých uším vašim, řekl, že kdyby mohl svou nenávist ukojit utracením chlapcova života tak, aby přitom sám neohrozil svůj krk, od minuty že by ho zabil&#160;– ale protože to prý udělat nemůže, bude ustavičně ve střehu, aby mu zkřížil cestu na každičkém kroku v&#160;životě, a&#160;kdyby využitkoval jeho původu a&#160;historie, ještě by mu možná zaťal žílu. ‚Zkrátka, Fagine,‘ povídal, ‚jak jste žid, tak jste ještě v&#160;životě nenastrojil takové léčky, jaké já nastražím na svého mladšího bratra Olivera.‘“</p>
			<p class="MLP_text ParaOverride-1">„Jeho bratr?“ zvolala Róza.</p>
			<p class="MLP_text ParaOverride-1">„Taková byla přesně jeho slova,“ pravila Nancy a&#160;neklidně se rozhlédla po pokoji, jak si ostatně počínala téměř neustále hned od chvíle, co začala mluvit, protože ji ustavičně pronásledoval Sikesův přízrak. „A&#160;ještě něco. Když mluvil o&#160;vás a&#160;o&#160;té druhé dámě a&#160;řekl, že to vypadá, jako by se proti němu bylo spiklo samo nebe nebo peklo, že se Oliver dostal do rukou zrovna vám, zachechtal se a&#160;povídal, že i&#160;v&#160;tom je jistá útěcha, protože kolik tisíc a&#160;set tisíc liber byste daly, kdybyste je měly, abyste věděly, kdo ten váš dvounohý pejsek je!“</p>
			<p class="MLP_text ParaOverride-1">„Snad mi nechcete tvrdit,“ řekla Róza a&#160;silně přitom zbledla, „že všechna tahle slova myslel vážně?“</p>
			<p class="MLP_text ParaOverride-1">„Jestli kdy někdo mluvil smrtelně vážně a&#160;zle, tak to byl on,“ odpovědělo děvče a&#160;pokývlo hlavou. „Mluví vždycky vážně, když ho ta zloba drží. Znám moc lidí, co dělají horší věci než on, ale ty bych radši poslouchala desetkrát než toho Monkse jednou. Už začíná být pozdě a&#160;já musím zpátky domů, abych nevzbudila podezření, že jsem byla venku za takovouhle věcí. Musím rychle domů.“</p>
			<p class="MLP_text ParaOverride-1">„Ale co s&#160;tím můžu dělat já?“ ptala se Róza. „Jak můžu toho sdělení využít bez vás? Zpátky domů! Proč se chcete vrátit k&#160;společníkům, které malujete v&#160;takových strašlivých barvách? Kdybyste tuhle informaci opakovala před jedním pánem, kterého můžu ve vteřince zavolat z&#160;vedlejšího pokoje, tak vás dopravíme někam do bezpečí, nebude to trvat ani půl hodiny.“</p>
			<p class="MLP_text ParaOverride-1">„Chci zpátky domů,“ řeklo děvče. „Musím zpátky, protože&#160;– jak jen můžu takovou věc vysvětlit nevinné dámě, jako jste vy?&#160;– protože mezi lidma, co jsem vám o&#160;nich povídala, je jeden muž, zrovna ten největší rabiát ze všech, a&#160;toho já nemůžu opustit. Nemůžu, ani kdyby mě to mělo vysvobodit ze života, co dnes vedu.“</p>
			<p class="MLP_text ParaOverride-1">„To, že jste se už jednou dřív toho drahého hocha zastala,“ pravila Róza, „že jste mi sem přes všechno ohromné riziko přišla povědět, co jste slyšela, vaše chování, které mě přesvědčuje o&#160;pravdivosti toho, co říkáte, vaše očividná kajícnost a&#160;vědomí hanby, to všechno ve mně vzbuzuje víru, že byste se ještě pořád mohla napravit. Ach,“ vzdychla zanícená dívka vroucně a&#160;sepjala ruce, zatímco jí po líci kanuly slzy, „neuzavírejte sluch úpěnlivým prosbám příslušnice svého vlastního pokolení&#160;– první ženy, jistě první, upřímně věřím, která se na vás kdy obrátila se slovy soucitu a&#160;politování! Slyšte, prosím, moje slova a&#160;nechte se ode mě ještě zachránit pro lepší život!“</p>
			<p class="MLP_text ParaOverride-1">„Paní drahá, zlatá, andělská,“ zvolalo děvče a&#160;kleslo na kolena, „jste opravdu první, kdo mě kdy obdařil takovými slovy, jako jste vyřkla vy, a&#160;kdybych je byla slyšela před lety, snad by mě byla od toho života hříchu a&#160;bídy odvrátila&#160;– ale teď už je pozdě, už je pozdě!“</p>
			<p class="MLP_text ParaOverride-1">„Není,“ namítla Róza. „Na pokání a&#160;na nápravu není nikdy pozdě.“</p>
			<p class="MLP_text ParaOverride-1">„Je!“ zalkalo děvče, svíjejíc se v&#160;duševních mukách. „Teď ho opustit nemůžu! Nemohla bych být jeho smrt.“</p>
			<p class="MLP_text ParaOverride-1">„Proč byste měla být?“ zeptala se Róza.</p>
			<p class="MLP_text ParaOverride-1">„Nic by ho nemohlo zachránit,“ plakalo děvče. „Kdybych pověděla někomu jinému, co jsem pověděla vám, a&#160;to by vedlo k&#160;tomu, že by je sebrali, určitě by ho to stálo krk. Je z&#160;nich nejodvážnější a&#160;byl hrozně surový!“</p>
			<p class="MLP_text ParaOverride-1">„Je to možné,“ zvolala Róza, „že byste se pro takového člověka vzdala všech nadějí do budoucna i&#160;jistoty okamžité záchrany? To je šílenství.“</p>
			<p class="MLP_text ParaOverride-1">„Co to je, to nevím,“ opáčilo děvče, „vím jen tolik, že to tak je, a&#160;to nejenom u&#160;mě, ale i&#160;u&#160;stovek jiných stejně špatných a&#160;bídných jako já. Musím se vrátit. Jestli to je trest boží za všechny špatnosti, co jsem napáchala, to nevím, ale čím víc trpím a&#160;čím víc mě týrá, tím víc mě to k&#160;němu táhne zpátky, a&#160;táhlo by mě to k&#160;němu, myslím, i&#160;kdybych věděla, že nakonec jeho rukou zajdu.“</p>
			<p class="MLP_text ParaOverride-1">„Co mám dělat?“ rozpakovala se Róza. „Neměla bych vás nechat takhle odsud odejít.“</p>
			<p class="MLP_text ParaOverride-1">„Ba, měla byste, paní, a&#160;taky vím, že mě pustíte,“ odpovědělo děvče a&#160;zároveň vstalo. „Nebudete mi jistě bránit, abych odešla, jen proto, že jsem důvěřovala ve vaši dobrotu a&#160;nevynutila si na vás žádný slib, jak jsem mohla udělat.“</p>
			<p class="MLP_text ParaOverride-1">„Jakou cenu má potom zpráva, kterou jste mi přinesla?“ namítla Róza. „Ta záhada se musí nějak vyřešit, nebo jak jinak by vaše odhalení přede mnou bylo k&#160;něčemu dobré Oliverovi, kterému byste přece ráda prospěla?“</p>
			<p class="MLP_text ParaOverride-1">„Jistě máte mezi svými známými nějakého hodného pána, kterému to můžete svěřit jako tajemství, a&#160;ten vám už poradí, co máte dělat,“ opáčilo děvče.</p>
			<p class="MLP_text ParaOverride-1">„Ale kde vás zase najdu, kdyby bylo zapotřebí?“ tázala se Róza. „Nepídím se po tom, kde bydlí ti ohavní lidé, ale chci vědět, kde se budete procházet vy nebo kudy půjdete v&#160;nějakou určitou hodinu a&#160;den, až se teď rozejdem.“</p>
			<p class="MLP_text ParaOverride-1">„Slíbíte mi, že přísně zachováte moje tajemství a&#160;že přijdete sama nebo jen s&#160;tou jedinou další osobou, která ho zná&#160;– a&#160;že mě nikdo nebude hlídat ani stopovat?“ zeptalo se děvče.</p>
			<p class="MLP_text ParaOverride-1">„Slibuju,“ přisvědčila Róza, „na mou čest.“</p>
			<p class="MLP_text ParaOverride-1">„Jestli budu naživu,“ odpovědělo děvče bez váhání, „tak se každou neděli večer budu od jedenácti procházet po Londýnském mostě, dokud hodiny neodbijou půlnoc.“</p>
			<p class="MLP_text ParaOverride-1">„Počkejte ještě chviličku,“ zadržela ji ještě Róza, když děvče kvapně zamířilo ke dveřím. „Uvažte ještě jednou své nynější postavení a&#160;jaká se vám nabízí příležitost z&#160;něho vyváznout. Máte právo na mou pozornost&#160;– nejen jako posel, který mi dobrovolně přinesl tuhle zprávu, ale i&#160;jako žena téměř beznadějně ztracená. Opravdu se vrátíte k&#160;té tlupě zlodějů a&#160;k&#160;tomu muži, když stačí jediné slovo, abyste se zachránila? Co je to za očarování, že vás tak táhne zpátky a&#160;nutí vás lpět na neřesti a&#160;bídě? Ach což není ve vašem srdci jediná struna, kterou bych mohla rozechvít? Copak ve vás nezbylo nic, co bych mohla vyburcovat, aby se opřelo tomu strašlivému zaslepení?“</p>
			<p class="MLP_text ParaOverride-1">„Když dámy tak mladé a&#160;čisté a&#160;krásné, jako jste vy,“ odpovědělo děvče pevně, „zadají své srdce&#160;– i&#160;takové jako vy, co mají domov, přátele, jiné ctitele, vůbec všechno, co by jejich srdce naplnilo&#160;– jsou z&#160;lásky všeho schopné. A&#160;když takové jako já, co nemají jinou jistou střechu nad hlavou než víko rakve, ani jiného přítelíčka v&#160;nemoci nebo ve smrti než nemocniční sestru, upnou své zkažené srdce na nějakého muže a&#160;připustí, aby zaplnil místo, které bylo po celý jejich bídný život prázdné, kdo může doufat, že nás vyléčí? Politujte nás, paní&#160;– politujte nás, že nám ze všech ženských citů zbyl jen jediný a&#160;z&#160;toho že jsme si ještě, místo aby nám byl útěchou a&#160;chloubou, z&#160;těžkého dopuštění osudu upletly nový bič příkoří a&#160;utrpení.“</p>
			<p class="MLP_text ParaOverride-1">„Přijměte ode mě,“ pronesla Róza po kratičkém mlčení, „trochu peněz, které by vám umožnily žít bez hanby&#160;– aspoň do té doby, než se zase uvidíme?“</p>
			<p class="MLP_text ParaOverride-1">„Ani troník,“ opáčilo děvče a&#160;mávlo rukou.</p>
			<p class="MLP_text ParaOverride-1">„Nezatvrzujte srdce proti všem mým snahám, abych vám pomohla,“ řekla Róza a&#160;mírně pokročila kupředu. „Opravdu bych vám ráda prokázala dobrou službu.“</p>
			<p class="MLP_text ParaOverride-1">„Nejlepší službu byste mi prokázala, paní,“ odpovědělo děvče a&#160;zalomilo rukama, „kdybyste mi na místě ukrátila život&#160;– protože dnes na mě při pomyšlení, co jsem, padal těžší zármutek, než jaký jsem pocítila kdy dřív, a&#160;už to by byla krása, neumřít v&#160;tom pekle, co v&#160;něm pořád žiju. Bůh vám požehnej, laskavá paní, a&#160;kéž na vaši hlavu sešle tolik štěstí, kolik jsem já na svou navršila hanby!“</p>
			<p class="MLP_text ParaOverride-1">S&#160;těmi slovy a&#160;s&#160;hlasitým vzlykáním se nešťastnice obrátila a&#160;odešla, kdežto Róza Maylieová, touto neobyčejnou rozmluvou, která se podobala spíš prchavému snu než skutečné události, nadobro přemožená, klesla na židli a&#160;snažila se soustředit roztěkané myšlenky.</p>
		</div>
</body>
</html>