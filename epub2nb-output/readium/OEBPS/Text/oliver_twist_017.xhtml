<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>oliver_twist-14</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="oliver_twist-14" xml:lang="cs-CZ">
		<div class="Z-kladn--textový-r-meček">
			<p id="_idParaDest-13" class="MLP_uroven2_kapitola ParaOverride-1">Kapitola desátá</p>
			<p class="MLP_text_uprostred_-I- ParaOverride-1">Oliver lépe pozná, co jsou jeho noví druhové zač, <br/>a&#160;získá draze zaplacenou zkušenost. <br/>Krátká, ale velmi důležitá kapitola našeho příběhu</p>
			<p class="MLP_text_bez1radku_-12-0- ParaOverride-1">Mnoho dní zůstal Oliver v&#160;židově světnici, pilně páral monogramy z&#160;kapesníků (jichž chlapci přinášeli domů velký počet) a&#160;občas se účastnil hry již dříve popsané, kterou žid hrával s&#160;oběma hochy pravidelně každé ráno. Nakonec se mu začalo stýskat po čerstvém vzduchu, a&#160;tu pak mnohou úpěnlivou prosbou žadonil na starém pánovi, aby mu dovolil jít s&#160;oběma kamarády ven na práci.</p>
			<p class="MLP_text ParaOverride-1">Oliverovu touhu po činorodém zaměstnání ještě zvyšovaly známky přísně mravního založení, které u&#160;starého pána viděl. Kdykoli se Lišák nebo Čódl Bates vrátili večer domů s&#160;prázdnou, vedl starý pán dlouhé a&#160;velmi vášnivé výklady o&#160;tom, jak hanebný je zlozvyk zahálky a&#160;lenosti, a&#160;trval na nutnosti vést pracovitý život tím, že je posílal spát bez večeře. Ba jednou se dokonce tak unáhlil, že oba hochy shodil ze schodů; to však v&#160;prosazování svých ctnostných zásad zašel vskutku neobvykle daleko.</p>
			<p class="MLP_text ParaOverride-1">Jednou ráno konečně dostal Oliver dovolení, o&#160;které tak horlivě usiloval. Už několik dní nebyly doma žádné kapesníky, na kterých by mohl pracovat, a&#160;obědy byly hodně hubené. To snad byly důvody, proč starý pán dal svůj souhlas; ale ať už byly nebo nebyly, řekl Oliverovi, že smí jít, a&#160;svěřil ho ochraně Čódla Batese a&#160;jeho přítele Lišáka. Trojice tedy vyrazila, Lišák jako vždycky s&#160;rukávy u&#160;kabátu ohrnutými a&#160;s&#160;kloboukem posazeným na ucho; mladý pán Bates se loudal ulicí s&#160;rukama v&#160;kapsách a&#160;mezi nimi Oliver, plný zvědavosti, kam asi jdou a&#160;v&#160;jakém výrobním oboru se mu dostane prvního výcviku.</p>
			<p class="MLP_text ParaOverride-1">Tempo, jakým se ubírali, bylo tak hrozně líné a&#160;podezřele loudavé, že v&#160;Oliverovi brzy vzbudilo dojem, že jeho společníci chtějí starého pána oklamat a&#160;vůbec do práce nejít. Lišák měl ještě navíc šeredný zlozvyk strhávat malým chlapcům z&#160;hlavy čepici a&#160;zahodit ji do některého hlubokého světlíku před domy, kdežto Čódl Bates zase osvědčoval jisté velmi volné názory po stránce vlastnického práva tím, že si ze stánků při okraji chodníku přisvojoval rozličná jablka a&#160;cibule a&#160;strkal si je do kapes, které byly tak úžasně prostorné, že se zdálo, jako by jimi měl celý oblek podložený ze všech stran. To všechno vypadalo tak nepěkně, že Oliver už už chtěl projevit svůj úmysl, že zkusí, najde-li sám cestu zpátky domů, když vtom nenadálá a&#160;nadmíru záhadná změna v&#160;Lišákově chování dala jeho myšlenkám zcela jiný směr.</p>
			<p class="MLP_text ParaOverride-1">Zrovna vycházeli z&#160;úzké uličky nedaleko onoho holého náměstí v&#160;Clerkenwellu, jemuž se v&#160;jistém podivném zvrácení pojmu do dnešního dne říká „Palouček“, když vtom se Lišák náhle zastavil, položil si prst na ret a&#160;s&#160;nejvyšší opatrností a&#160;obezřelostí stáhl své společníky zase zpátky.</p>
			<p class="MLP_text ParaOverride-1">„Co se děje?“ podivil se Oliver.</p>
			<p class="MLP_text ParaOverride-1">„Pšš!“ odpověděl Lišák. „Vidíš tamhle toho strejdu u&#160;stánku s&#160;knihama?“</p>
			<p class="MLP_text ParaOverride-1">„Toho starého pána na druhé straně?“ zeptal se Oliver. „Ano, vidím.“</p>
			<p class="MLP_text ParaOverride-1">„Ten se šikne,“ řekl Lišák.</p>
			<p class="MLP_text ParaOverride-1">„Prima kavka,“ dodal mladý pán Čódl Bates.</p>
			<p class="MLP_text ParaOverride-1">Oliver se podíval z&#160;jednoho na druhého, v&#160;očích vrcholný údiv; ale nedostal se k&#160;tomu, aby se něco zeptal, protože oba hoši se již kradli tiše přes ulici a&#160;připlížili se až těsně k&#160;starému pánovi, k&#160;němuž právě upoutali jeho pozornost. Oliver popošel několik kroků za nimi, ale protože nevěděl, má-li jít dál nebo se ztratit, stanul a&#160;v&#160;němém úžasu přihlížel.</p>
			<p class="MLP_text ParaOverride-1">Starý pán byl osobnost vzhledu velmi úctyhodného, s&#160;napudrovanou hlavou a&#160;se zlatými brýlemi. Byl oblečen v&#160;lahvově zeleném kabátě s&#160;černým sametovým límcem, měl bílé kalhoty a&#160;pod paždím tiskl elegantní bambusovou hůlku. Držel v&#160;rukou knihu, kterou si vzal ze stánku, a&#160;stál tam a&#160;hroužil se do čtení s&#160;takovým zaujetím, jako kdyby seděl v&#160;křesle ve své pracovně. Docela dobře možné, že si opravdu představoval, že je doma, neboť z&#160;jeho zahloubanosti bylo zřejmé, že nevidí ani knihkupecký stánek, ani ulici, ani hochy, zkrátka vůbec nic jiného než onu knihu, kterou prostě normálně čte; obrátil list, když došel ke konci stránky, začal s&#160;první řádkou na další straně a&#160;s&#160;hlubokým zájmem a&#160;horlivostí v&#160;čtení pokračoval.</p>
			<p class="MLP_text ParaOverride-1">To Oliverovo zděšení a&#160;úlek, když tak stál pár kroků od nich a&#160;s&#160;očima vypoulenýma, že víc už je vytřeštit ani nemohl, přihlížel a&#160;spatřil, jak Lišák hrouží ruku do kapsy starého pána a&#160;vytahuje z&#160;ní šátek! Když spatřil, jak ho podává Čódlovi Batesovi, a&#160;nakonec je viděl oba úprkem utíkat za roh!</p>
			<p class="MLP_text ParaOverride-1">Bleskem vytanula chlapci v&#160;hlavě celá záhada těch kapesníků a&#160;hodinek a&#160;klenotů starého žida. Na chviličku strnul bez hnutí a&#160;krev ho hrůzou tak pálila ve všech žilách, že mu bylo, jako by stál v&#160;horoucím ohni. Potom ze samého zmatku a&#160;strachu vzal nohy na ramena, a&#160;protože nevěděl, co dělá, upaloval, div že se špičkami země dotýkal.</p>
			<p class="MLP_text ParaOverride-1">To všechno se zběhlo v&#160;necelé minutě. Právě v&#160;okamžiku, kdy se Oliver dal na útěk, si starý pán sáhl do kapsy, a&#160;protože pohřešoval kapesník, zprudka se otočil. Když spatřil chlapce, uhánějícího takovým rychlým tempem pryč, zcela přirozeně usoudil, že mu šátek ukradl on, vykřikl tedy, co mu hlas stačil: „Zloděj! Chyťte ho!“ a&#160;s&#160;knihou v&#160;ruce se rozběhl za ním.</p>
			<p class="MLP_text ParaOverride-1">Ale starý pán nebyl jediný, kdo spustil pokřik. Lišák a&#160;mladý pán Bates, kteří nestáli o&#160;to, aby úprkem po veřejné ulici na sebe upoutali všeobecnou pozornost, se prostě schovali hned v&#160;prvních domovních dveřích za rohem. Sotvaže zaslechli křik a&#160;spatřili Olivera utíkat, okamžitě uhádli docela přesně, jak se věci mají, a&#160;velmi hbitě vyběhli ven a&#160;také začali volat: „Zloděj! Chyťte ho!“ a&#160;přidali se k&#160;pronásledování jako řádní občané.</p>
			<p class="MLP_text ParaOverride-1">Třebaže Olivera vychovali filozofové, nikdo ho teoreticky neobeznámil s&#160;krásným axiómem, že první zákon přírody je sebezáchova. Kdyby ho byl Oliver znal, byl by možná takové jednání čekal. Ale poněvadž je nečekal, jen ho ještě víc vyděsilo, a&#160;proto letěl jak s&#160;větrem o&#160;závod a&#160;starý pán a&#160;oba hoši s&#160;křikem a&#160;řevem za ním.</p>
			<p class="MLP_text ParaOverride-1">„Zloděj! Chyťte ho!“ V&#160;tom výkřiku je nějaké kouzlo. Kramář opouští svůj pult a&#160;forman fasuněk; řezník odhazuje lísku, pekař košík, mlékař konev, posluha balíčky, školák kuličky, dlaždič Špičák, dítě pálku a&#160;míč. A&#160;už se hrnou jeden přes druhého, hlava nehlava, cesta necesta: pádí, vřískají, hulákají, porážejí chodce, jak divoce zahýbají za roh, burcují psy a&#160;plaší slepice&#160;– a&#160;ulice, náměstí i&#160;dvory duní jejich ozvěnou.</p>
			<p class="MLP_text ParaOverride-1">„Zloděj! Chyťte ho!“ Volání sílí v&#160;sterý hlas a&#160;s&#160;každou zatáčkou houf roste. A&#160;letí dál a&#160;dál bláto nebláto, cák sem, cák tam, a&#160;dusá po dlažbě chodníků; otvírají se okna, vybíhají lidé, kupředu, kupředu se řítí dav, v&#160;pimprlovém divadle opouští Kašpárka všechno publikum, právě když je zápletka nejnapínavější, přidává se k&#160;pádícímu zástupu, násobí křik a&#160;novým žárem rozněcuje řev: „Zloděj! Chyťte ho!“</p>
			<p class="MLP_text ParaOverride-1">„Zloděj! Chyťte ho!“ Hluboko, přehluboko tkví v&#160;lidském nitru lovecká vášeň něco honit&#160;– ať to je co je! I takové nebohé zchvácené dítě, jež vyčerpáním sotva popadá dech; dítě se zděšeným výrazem a&#160;smrtelnou úzkostí v&#160;očích, jemuž se po tváři řinou velké krůpěje potu; dítě, jež napíná každičký sval, aby svým pronásledovatelům uniklo. A&#160;ti, jak mu běží v&#160;patách a&#160;každým okamžikem ho dohánějí, jásají nad úbytkem jeho sil pokřikem ještě hlasitějším a&#160;ječí a&#160;výskají radostí. „Chyťte ho!“ Ano, prosím, chyťte ho, proboha ho chyťte, i&#160;když už jen z&#160;milosrdenství!</p>
			<p class="MLP_text ParaOverride-1">Konečně ho mají! Šikovná rána! Už leží na dlažbě a&#160;dav se kolem něho dychtivě shlukuje; každý nový zvědavec se strká a&#160;prodírá mezi ostatními, jen aby hocha zahlédl. „Uhněte kousek!“&#160;– „Nechte ho trošku oddychnout!“&#160;– „Blázníte? Nezaslouží si to!“&#160;– „Kdepak je ten pán?“&#160;– „Tamhle, jde sem k&#160;nám.“&#160;– „Vy tam, uvolněte pánovi cestu!“&#160;– „Je tohle ten kluk, pane?“&#160;– „Ano.“</p>
			<p class="MLP_text ParaOverride-1">Oliver, celý ublácený a&#160;špinavý od prachu, ležel na zemi a&#160;krváceje z&#160;úst, divoce se rozhlížel po množství obličejů, které ho obklopovaly, když ochotné ruce prvních pronásledovatelů protáhly starého pána hloučkem a&#160;postrčily ho do středu kruhu.</p>
			<p class="MLP_text ParaOverride-1">„Ano,“ přikývl starý pán. „Obávám se, že to je on.“</p>
			<p class="MLP_text ParaOverride-1">„Vobává se!“ zahučel zástup. „To je povedený, co?“</p>
			<p class="MLP_text ParaOverride-1">„Chudáček!“ pravil starý pán. „Poranil se.“</p>
			<p class="MLP_text ParaOverride-1">„To je moje práce, pane,“ ozval se hlas a&#160;z&#160;řady vystoupil hranatý habán. „Až jsem si vo jeho pysk řácky natřel klouby. To já ho chyt, pane.“</p>
			<p class="MLP_text ParaOverride-1">Habán hodil rukou ke klobouku a&#160;zazubil se v&#160;očekávání, že za svou námahu dostane nějakou odměnu; ale starý pán si ho jen měřil pohledem plným ošklivosti a&#160;pomrkával úzkostlivě kolem sebe, jako by sám měl zaječí úmysly. A&#160;je velmi pravděpodobné, že by se byl vskutku o&#160;útěk pokusil a&#160;tak dopřál davu novou honičku&#160;– nebýt toho, že se právě v&#160;tom okamžiku hloučkem prodral policejní strážník (osoba, která se v&#160;takových případech obyčejně zjevuje na scéně poslední) a&#160;popadl Olivera za límec.</p>
			<p class="MLP_text ParaOverride-1">„Koukej vstát,“ houkl strážník neurvale.</p>
			<p class="MLP_text ParaOverride-1">„To jsem vůbec nebyl já, prosím. Opravdu ne, opravdu! To byli jiní dva hoši,“ bránil se Oliver, úpěnlivě spínal ruce a&#160;rozhlížel se dokola. „Někde tady jsou.“</p>
			<p class="MLP_text ParaOverride-1">„Ale kde, nejsou,“ opáčil strážník. Myslil to sice ironicky, ale zároveň to byla pravda, protože Lišák a&#160;Čódl Bates „zdrhli“ první vhodnou uličkou, která se jim naskytla. „Koukej vstát!“</p>
			<p class="MLP_text ParaOverride-1">„Neubližujte mu,“ řekl starý pán soucitně.</p>
			<p class="MLP_text ParaOverride-1">„Ale kde, já mu neublížím,“ odpověděl strážník a&#160;na důkaz svých slov div že z&#160;Olivera nestrhl kabátek. „Tak alou, takové jako ty já přece znám, na mě si nepřijdeš. Tak zvedneš se na nohy nebo ne, ty kvítko lotrovský?“</p>
			<p class="MLP_text ParaOverride-1">Oliver, který se stěží vůbec udržel na nohou, se s&#160;námahou vztyčil a&#160;už ho strážník rychlým krokem vlekl za límec ulicemi. Starý pán šel vedle strážníka s&#160;nimi a&#160;ta část davu, jíž se to podařilo dokázat, je o&#160;kousek předběhla a&#160;co chvíli se otáčela a&#160;zevlovala na Olivera. Kluci škodolibě výskali a&#160;tak se bral průvod kupředu.</p>
		</div>
</body>
</html>