<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>oliver_twist-20</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="oliver_twist-20" xml:lang="cs-CZ">
		<div class="Z-kladn--textový-r-meček">
			<p id="_idParaDest-19" class="MLP_uroven2_kapitola ParaOverride-1">Kapitola šestnáctá</p>
			<p class="MLP_text_uprostred_-I- ParaOverride-1">Vypráví, co se dělo s&#160;Oliverem Twistem po tom,<br/>když si ho Nancy přivlastnila</p>
			<p class="MLP_text_bez1radku_-12-0- ParaOverride-1">Úzké uličky a&#160;průchody vyústily nakonec na velké volné prostranství, na němž porůznu stály všelijaké ohrady pro zvířata i&#160;jiné známky dobytčího trhu. Sikes zvolnil krok, když tam dorazili, protože dívka již neměla dost sil, aby ještě déle udržela tak rychlé tempo, jakým až dosud pospíchali. Obrátil se k&#160;Oliverovi a&#160;hrubě mu nařídil, aby se chytil Nancy za ruku.</p>
			<p class="MLP_text ParaOverride-1">„Slyšels?“ zavrčel Sikes, když Oliver otálel a&#160;rozhlížel se kolem.</p>
			<p class="MLP_text ParaOverride-1">Stáli teď v&#160;tmavém koutě daleko stranou od obvyklé cesty pasantů. Oliver viděl až příliš jasně, že odpor by nebyl nic platný. Podal tedy Nancy ruku a&#160;ta ji pevně sevřela v&#160;dlani.</p>
			<p class="MLP_text ParaOverride-1">„A&#160;mně dej druhou,“ poručil Sikes a&#160;chopil se Oliverovy volné ruky. „Hej, Vočko!“</p>
			<p class="MLP_text ParaOverride-1">Pes zdvihl čenich a&#160;zavrčel.</p>
			<p class="MLP_text ParaOverride-1">„Heleď, kamaráde!“ řekl mu Sikes a&#160;druhou rukou chňapl Oli­verovi po hrdle. „Jestli cekne jediný slůvko, třeba jen špitne, vem si ho! Pamatuj si to!“</p>
			<p class="MLP_text ParaOverride-1">Pes znovu zavrčel a&#160;olizuje si tlamu prohlížel si Olivera, jako by měl sto chutí zahryznout se mu do hrdla bez meškání.</p>
			<p class="MLP_text ParaOverride-1">„Plnej dobrý vůle jak křesťan, ať na místě voslepnu, jestli ne!“ dušoval se Sikes a&#160;hleděl na zvíře s&#160;jakýmsi obludným a&#160;krvelačným uspokojením. „Teď víš, co tě čeká, panáčku, tak si jen klidně zakřič. Von ti pes ten špás brzo zatrhne. Hybaj dál, kloučku!“</p>
			<p class="MLP_text ParaOverride-1">Očko kvitoval tento nadobyčej sympatický způsob řeči vrtěním ocasu, a&#160;když si ještě popřál jedno další varovné zavrčení určené pro Olivera, rozběhl se dál první.</p>
			<p class="MLP_text ParaOverride-1">Přecházeli špinavý Smithfieldský trh, ačkoli pokud šlo o&#160;Olivera, nebyl by rozeznal, kde je, i&#160;kdyby to bývalo honosné Grosvenorské náměstí. Večer byl tmavý a&#160;mlhavý. Světla v&#160;krámech se jen těžce prodírala silnou mlhou, která každým okamžikem houstla a&#160;halila ulice do kalného šera, čímž v&#160;Oliverových očích vtiskovala neznámému okolí ráz ještě neznámější a&#160;skličovala hocha nejistotou o&#160;to chmurnější a&#160;tísnivější.</p>
			<p class="MLP_text ParaOverride-1">Ušli teprve pár chvatných kroků, když kostelní zvon začal hlubokým hlasem odbíjet hodinu. S&#160;prvním úderem se oba Oliverovi průvodci zastavili a&#160;otočili hlavu směrem, odkud se zvuk nesl.</p>
			<p class="MLP_text ParaOverride-1">„Osm hodin, Bille,“ řekla Nancy, když zvon ztichl.</p>
			<p class="MLP_text ParaOverride-1">„Nač mi to vykládáš, prosím tě! Přeci to slyším sám, no ne?“ utrhl se Sikes.</p>
			<p class="MLP_text ParaOverride-1">„Tak si myslím, jestli to slyší taky oni,“ odpověděla Nancy.</p>
			<p class="MLP_text ParaOverride-1">„To se ví, že slyšej,“ přisvědčil Sikes. „Byla zrovna Bartolomějská pouť, když mě zahákli, a&#160;na celým jarmarku nebyla jedna papírová trumpetka, abych ji neslyšel vřeštět. A&#160;když mě na noc zašpérovali do díry, tak mi ten zatracenej starej lapák připadal proti tomu rumlu a&#160;kraválu venku tak tichej, že jsem měl sto chutí rozbít si vo to železný pobití na dveřích hlavu.“</p>
			<p class="MLP_text ParaOverride-1">„Chudáci!“ povzdychla si Nancy, která dosud stála s&#160;tváří otočenou v&#160;tu stranu, odkud zazníval zvon. „Ach, Bille, a&#160;jsou to takoví fešáci, ti kluci!“</p>
			<p class="MLP_text ParaOverride-1">„No jo, na nic jinýho vy ženský nemyslíte,“ odsekl Sikes. „Fešáci kluci! Chm, tam v&#160;hrobě to maj prakticky stejný, tak na tom houby sejde.“</p>
			<p class="MLP_text ParaOverride-1">Touto útěchou pan Sikes patrně potlačil zárodek žárlivosti, který v&#160;něm klíčil, a&#160;stiskl Oliverovi pevně zápěstí a&#160;vyzval ho, aby čiperně šlapal dál.</p>
			<p class="MLP_text ParaOverride-1">„Počkej chvilinku!“ řekla dívka mužovi. „Já bych odsud tak nepospíchala, kdybys to byl ty, Bille, koho odtamtud vyvedou na šibenici, až příště odbije osmá! Chodila bych kolem těch zdí dokola a&#160;dokola, až bych padla, i&#160;kdyby na zemi ležel sníh a&#160;já neměla ani šátek, abych se přikryla.“</p>
			<p class="MLP_text ParaOverride-1">„A&#160;co by to bylo platný?“ namítl nesentimentální pan Sikes. „Ledaže bys mohla přehodit pilník a&#160;třicet loktů pořádnýho pevnýho provazu, mohla bys stejně dobře štrádovat padesát mil odsuď nebo vůbec ne, to by mi bylo stejně platný. Tak pojď a&#160;nestůj tady a&#160;nekaž.“</p>
			<p class="MLP_text ParaOverride-1">Dívka vyprskla smíchy, přitáhla si šátek těsněji kolem ramen a&#160;vykročili dál. Ale Oliver cítil, jak se jí chvěje ruka, a&#160;když šli kolem plynové lucerny a&#160;podíval se jí do tváře, viděl, že má obličej zbledlý jako stěna.</p>
			<p class="MLP_text ParaOverride-1">Šli pak málo oživenými a&#160;špinavými uličkami ještě plnou půlhodinu; lidí potkávali velice málo, ale když už někoho potkali, budil svým vzezřením dojem, že ve společnosti zaujímá velmi podobné postavení jako sám pan Sikes. Konečně zahnuli do strašlivě špinavé úzké ulice, málem celé plné vetešnických krámků; pes se rozběhl napřed, jako by si byl vědom, že již není důvodu, aby byl déle na stráži, a&#160;zastavil se přede dveřmi krámu, který byl zavřený a&#160;zřejmě nepoužívaný. Celý dům byl jen se rozpadnout a&#160;cedule přibitá na dveřích, která vypadala, jako by tam visela už léta, oznamovala, že dům je k&#160;pronajmutí.</p>
			<p class="MLP_text ParaOverride-1">„Čisto,“ ohlásil Sikes, když se opatrně rozhlédl.</p>
			<p class="MLP_text ParaOverride-1">Nancy se shýbla pod okenici a&#160;Oliver zaslechl hlas zvonku. Přešli na protější stranu ulice a&#160;stáli několik vteřin pod lucernou. Ozval se šelest, jako by se polehoučku vyšupovalo spouštěcí okno, a&#160;krátce po tom se tiše otevřely dveře. Tu pan Sikes bez dlouhých ceremonií popadl vyděšeného hocha za límec a&#160;v&#160;příští chvíli všichni tři zmizeli v&#160;domě.</p>
			<p class="MLP_text ParaOverride-1">V&#160;chodbě bylo tma jako v&#160;pytli. Čekali, než osoba, která jim otevřela, zajistila dveře na řetěz i&#160;na závoru.</p>
			<p class="MLP_text ParaOverride-1">„Je tady někdo?“ zeptal se Sikes.</p>
			<p class="MLP_text ParaOverride-1">„Ne,“ odpověděl hlas, který Oliverovi připadal, že ho už dříve někde slyšel.</p>
			<p class="MLP_text ParaOverride-1">„Je tady starej?“ ptal se lupič.</p>
			<p class="MLP_text ParaOverride-1">„Jo,“ přisvědčil hlas, „a že kouká jako koza před smrtí! Jestli nebude skákat radostí, až vás uvidí? Japabyne!“</p>
			<p class="MLP_text ParaOverride-1">Charakter této odpovědi, jako i&#160;hlas, který ji pronášel, se zdál Oliverovým uším známý; v&#160;té tmě však bylo nemožné rozeznat i&#160;jen obrys postavy, která mluví.</p>
			<p class="MLP_text ParaOverride-1">„Rožni nějaký blikadlo,“ řekl Sikes, „jináč si ještě zlámem vaz nebo šlápnem na psa. A&#160;jestli, tak bacha na nohy!“</p>
			<p class="MLP_text ParaOverride-1">„Stůjte chvilku klidně a&#160;já vám něco přinesu,“ odpověděl hlas. Bylo slyšet, jak se kroky tajemné osoby vzdalují, a&#160;netrvalo minutu a&#160;ukázala se postava pana Johna Dawkinse, alias Feriny Lišáka. V&#160;pravé ruce nesl lojovou svíčku, sevřenou ve skřipci z&#160;rozštěpeného klacíku.</p>
			<p class="MLP_text ParaOverride-1">Mladý pán se nezdržoval, aby Olivera poctil ještě nějakým jiným projevem poznání, nýbrž pouze se na něj čtverácky zazubil a&#160;hned se otočil a&#160;pokynul návštěvníkům, aby ho následovali po schodech dolů. Přešli prázdnou kuchyň, a&#160;když otevřeli dveře vedoucí do nízké místnosti, zatuchlé zemitým pachem a&#160;podle všeho přistavěné k&#160;domu z&#160;nádvorní strany, přivítala je bouře smíchu.</p>
			<p class="MLP_text ParaOverride-1">„Jajaj, joj, jajaj!“ řičel mladý pán Čódl Bates, z&#160;jehož plic ten smích hlaholil. „Tady ho máme! Jajaj, křičte, tady ho máme! Jajaj, Fagine, koukněte ho! Jen ho koukněte, Fagine! Já to nevydržím! Taková vopičárna, já puknu, já to nevydržím! Podržte mě někdo, než se vyřehním!“</p>
			<p class="MLP_text ParaOverride-1">V&#160;tom překypění nezkrotného jásotu se mladý pán Bates rozplácl na zem a&#160;v&#160;přemíře dovádivé radosti pět minut křečovitě kopal do vzduchu. Potom se vymrštil na nohy, vytrhl Lišákovi skřipec se svíčkou, pokročil k&#160;Oliverovi a&#160;obhlížel si ho kolem dokola, přičemž žid, který si strhl noční čepici, současně vysekával zmatenému hochovi jednu hlubokou poklonu za druhou. Mezitím Lišák, který byl založení spíše morousovského a&#160;zřídka se dal strhnout veselím, když překáželo výkonu řemesla, se soustavnou vytrvalostí brakoval Oliverovi kapsy.</p>
			<p class="MLP_text ParaOverride-1">„Koukejte to kvádro, Fagine!“ zářil Čódl a&#160;přidržel svíčku tak blízko u&#160;Oliverova nového kabátku, že hocha div nepodpálil. „Koukejte to kvádro, Fagine. Extra prima sukýnko a&#160;ten fešáckej střih, těžká elegance! Jajaj, namoutě, to je vopičárna! A&#160;co ty knihy, hm? Hotovej pán, Fagine!“</p>
			<p class="MLP_text ParaOverride-1">„Nesmírně mě těší, že tak pěkně vypadáš, milánku,“ pravil žid a&#160;se strojenou ponížeností se uklonil. „Lišák ti dá jiný šatičky, milánku, aby sis snad tyhle sváteční neponičil. Pročpak jsi nenapsal, milánku, že přijdeš? Byli bysme ti přichystali něco teplýho k&#160;večeři.“</p>
			<p class="MLP_text ParaOverride-1">Tomu se mladý pán Bates znovu rozřehtal, a&#160;to tak hlasitě, že sám Fagin zjasnil tvář, a&#160;dokonce i&#160;Lišák se usmál; poněvadž však Lišák právě v&#160;tom okamžiku vylovil Oliverovu pětilibrovou bankovku, není jisté, vzbudil-li u&#160;něho veselí židův šprým nebo jeho vlastní nález.</p>
			<p class="MLP_text ParaOverride-1">„Hola! Jak to?“ zvolal Sikes a&#160;pokročil proti židovi, když ten shrábl bankovku. „To je moje, Fagine!“</p>
			<p class="MLP_text ParaOverride-1">„Ne, ne, milánku,“ odpověděl žid. „Moje, Bille, moje. Vy dostanete knihy.“</p>
			<p class="MLP_text ParaOverride-1">„Jestli to není moje,“ opáčil Bill Sikes a&#160;s&#160;odhodlaným výrazem si narazil klobouk, „totiž moje a&#160;Nancyino, tak vodvedu hocha zase zpátky.“</p>
			<p class="MLP_text ParaOverride-1">Žid se zarazil. Zarazil se i&#160;Oliver, třebaže z&#160;pohnutky zcela jiné; doufal totiž, že by spor mohl opravdu skončit tím, že ho odvedou zpátky.</p>
			<p class="MLP_text ParaOverride-1">„Tak honem! Sem s&#160;tím, slyšíš?“ hartusil Sikes.</p>
			<p class="MLP_text ParaOverride-1">„To není zrovna spravedlivé, Bille&#160;– divná spravedlnost, Nancy, viď?“ kličkoval žid. „Spravedlivý nespravedlivý,“ odsekl Sikes, „povídám ti, sem s&#160;tím! Myslíš si snad, že Nancy a&#160;já nemáme svůj vzácnej čas na nic lepšího, než ho plejtvat na tvoje kluky? Vyčenichat a&#160;přitáhnout každýho, kterýho tvou vinou čapnou? Dej to sem, ty kostro jedna stará lakomá, dej to sem!“</p>
			<p class="MLP_text ParaOverride-1">Na závěr tohoto uhlazeného proslovu vyškubl pan Sikes židovi bankovku z&#160;prstů a&#160;s&#160;chladnokrevným pohledem upřeným starci do obličeje ji složil na malý čtvereček a&#160;zavázal si ji do cípu nákrčníku.</p>
			<p class="MLP_text ParaOverride-1">„To je náš podíl za tu fachu,“ dodal Sikes, „a ještě dávno ne dost! Knížky si můžeš nechat ty, jestli si rád počteš. Jestli ne, tak je střel.“</p>
			<p class="MLP_text ParaOverride-1">„Jsou náramně pěkný,“ přihlásil se Čódl Bates, který zatím s&#160;rozličným pitvořením hrál divadlo, jako by jedno z&#160;řečených děl četl, „krásně napsaný, viď, Olivere?“ A&#160;když spatřil vyděšený výraz, s&#160;nímž Oliver hleděl na své trýznitele, tu mladý pán Bates, obdařený živelným smyslem pro komičnost, znovu propadl nadšení, tentokrát ještě bouřlivějšímu než prve.</p>
			<p class="MLP_text ParaOverride-1">„Ty jsou toho starého pána,“ zvolal Oliver a&#160;zalomil rukama, „toho hodného, laskavého starého pána, co mě vzal k&#160;sobě domů a&#160;dal mě ošetřovat, když jsem měl horečku a&#160;málem bych byl umřel! Ach, prosím vás, pošlete je zpátky, vraťte mu ty knihy i&#160;peníze! Nechte si mě tady, co budu na světě, ale prosím, vraťte mu je. Bude si myslet, že jsem je ukradl, i&#160;ta stará paní, každý, kdo na mě byl takový hodný&#160;– všichni si budou myslet, že jsem je ukradl! Ach mějte se mnou slitování a&#160;vraťte mu je!“</p>
			<p class="MLP_text ParaOverride-1">Po těchto prosbách, pronesených se vší vroucností nejhlubšího bolu, padl Oliver před žida na kolena a&#160;s&#160;výrazem čirého zoufalství úpěnlivě sepjal ruce.</p>
			<p class="MLP_text ParaOverride-1">„Ten hoch má pravdu,“ prohodil Fagin, potměšile kolem sebe zamžoural a&#160;svraštil huňaté obočí do tvrdé štětky. „Máš pravdu, Olivere, máš pravdu&#160;– ano, budou si myslet, žes je ukradl. Chm, chm, chm,“ uchichtával se žid a&#160;mnul si ruce, „líp to dopadnout nemohlo, i&#160;kdybysme si byli tu chvíli vybrali předem.“</p>
			<p class="MLP_text ParaOverride-1">„Bodejť že ne,“ potvrdil Sikes. „To já věděl hned, jak jsem ho viděl jít po Clerkenwellu s&#160;těma knihama pod paždím. Máme to sichr dobrý. Jsou to nějaký měkkosrdcatý pámbíčkáři, jináč by ho k&#160;sobě vůbec nebrali&#160;– a&#160;taky se po něm nebudou shánět, budou se bát, že by ho museli vobvinit, a&#160;tak že by mu pomohli za katr. Je náš, žádný strachy.“</p>
			<p class="MLP_text ParaOverride-1">Mezitímco se vedly tyto řeči, díval se Oliver z&#160;jednoho na druhého, jako by byl úplně zmatený a&#160;sotva vůbec chápal, co se děje; ale když Bill Sikes domluvil, Oliver náhle vyskočil, zběsile vyrazil z&#160;místnosti a&#160;vřískal tak pronikavě o&#160;pomoc, že se to prázdným starým domem rozléhalo až ke střeše.</p>
			<p class="MLP_text ParaOverride-1">„Zadrž psa, Bille!“ křikla Nancy, skočila přede dveře a&#160;přirazila je, jen se žid a&#160;jeho dva učedníci vyřítili za uprchlíkem. „Zadrž psa, Bille, nebo to dítě rozsápe.“</p>
			<p class="MLP_text ParaOverride-1">„Patřilo by mu to!“ houkl Sikes a&#160;snažil se vyškubnout děvčeti z&#160;rukou. „Koukej mě pustit, nebo ti rozcáknu hlavu vo zeď!“</p>
			<p class="MLP_text ParaOverride-1">„To je mi jedno, Bille, to je mi jedno,“ ječelo děvče a&#160;rvalo se s&#160;mužem zuřivě dál. „Ten pes to dítě neroztrhá, ledaže dřív zabiješ mě!“</p>
			<p class="MLP_text ParaOverride-1">„Že neroztrhá?“ procedil Sikes mezi zaťatými zuby. „Hnedle se vo to postarám, jestli nevodpálíš!“</p>
			<p class="MLP_text ParaOverride-1">Bytař odmrštil od sebe děvče až na druhý konec místnosti, právě když se žid a&#160;oba učedníci vrátili a&#160;vlekli mezi sebou Olivera.</p>
			<p class="MLP_text ParaOverride-1">„Co se to tu děje!“ zarazil se Fagin a&#160;rozhlédl se po místnosti.</p>
			<p class="MLP_text ParaOverride-1">„Ta holka se asi pomátla,“ odsekl vztekle Sikes.</p>
			<p class="MLP_text ParaOverride-1">„Ne, ne, nepomátla,“ vyhrkla Nancy, v&#160;tváři bledá a&#160;od rvačky udýchaná, „ne, ne, Fagine, nepomátla&#160;– ani nápad!“</p>
			<p class="MLP_text ParaOverride-1">„Tak teda buď zticha, ja?“ okřikl ji žid s&#160;hrozivým výrazem.</p>
			<p class="MLP_text ParaOverride-1">„A&#160;zrovna ne, to taky ne, ani mě nenapadne!“ vyjela Nancy již tónem velmi hlasitým. „No, co říkáte tomu, Fagine?“</p>
			<p class="MLP_text ParaOverride-1">Páně Faginova znalost způsobů a&#160;zvyků onoho zvláštního druhu lidských tvorů, k&#160;němuž se řadila Nancy, byla sdostatek velká, aby mu skýtala poměrně přesvědčivou jistotu, že v&#160;dané chvíli by bylo povážlivě nebezpečné jakýkoli hovor s&#160;ní prodlužovat. Proto se obrátil k&#160;Oliverovi, aby odvrátil pozornost společnosti. „Tak tys nám tedy chtěl pláchnout, milánku, ja?“ řekl žid a&#160;zvedl krabatý a&#160;sukovatý klacek, který ležel v&#160;jednom koutě krbu. „Na?“</p>
			<p class="MLP_text ParaOverride-1">Oliver neodpovídal. Sledoval však každé židovo hnutí a&#160;prudce oddychoval.</p>
			<p class="MLP_text ParaOverride-1">„Chtěls přivolat pomoc&#160;– křičels po policii&#160;– ja?“ poškleboval se žid a&#160;chytil hocha za loket. „Z&#160;toho tě vykurýrujem, panáčku.“</p>
			<p class="MLP_text ParaOverride-1">Tu žid řízně přetáhl Olivera klackem přes záda a&#160;již se rozpřahoval k&#160;druhé ráně, když vtom se přihnala Nancy, vyrvala mu klacek z&#160;ruky a&#160;mrštila jím do ohně s&#160;takovou prudkostí, že několik žhavých uhlíků vyletělo do místnosti.</p>
			<p class="MLP_text ParaOverride-1">„Před mýma očima se tohle dít nebude, Fagine, to nestrpím!“ vykřikla dívka. „Chlapce máte, tak co ještě chcete?&#160;– Nechte ho být&#160;– nechte ho být&#160;– nebo někoho tady poznamenám tak, že mě to přivede na šibenici dřív, než mě čeká!“</p>
			<p class="MLP_text ParaOverride-1">Mezi tím, jak chrlila tuto hrozbu, dupala dívka zuřivě do podlahy a&#160;se rty stisknutými a&#160;s&#160;rukama zaťatýma v&#160;pěst střílela očima střídavě na žida a&#160;na druhého raubíře; nepříčetný vztek, do kterého se postupně vybičovala, jí z&#160;tváře vypil všechnu barvu.</p>
			<p class="MLP_text ParaOverride-1">„Ts, ts, Nancy,“ promluvil žid chlácholivým tónem po chvilce ticha, za něhož si s&#160;panem Sikesem zírali zaraženě do očí, „jsi dnes&#160;– jsi dnes mazanější než jindy, ha, ha, ha! Hraješ to krásně, milánku.“</p>
			<p class="MLP_text ParaOverride-1">„Zdá se vám?“ sykla dívka. „Dejte si pozor, abych to nepřehnala! Protože jestli jo, tak to pocejtíte na vlastní kůži, Fagine&#160;– a&#160;tak vám říkám předem, pryč ode mě!“</p>
			<p class="MLP_text ParaOverride-1">Na rozzuřené ženě&#160;– obzvlášť přistupují-li ke všem jejím ostatním silným vášním taková prudká hnutí, jako je slepá bezohlednost a&#160;čiré zoufalství&#160;– je něco, co jen málokterý muž rád ještě jitří. Žid viděl, že by bylo marné předstírat jakékoli další pochybnosti o&#160;tom, je-li rozlícení slečny Nancy opravdové; a&#160;když od ní bezděky několik krůčků ucouvl, podíval se napůl prosebným a&#160;napůl zbabělým pohledem na Sikese, jako by mu chtěl naznačit, že nejpovolanější osobou pro pokračování v&#160;hovoru je on.</p>
			<p class="MLP_text ParaOverride-1">V&#160;odpověď na tuto němou prosbu na něho vznesenou a&#160;snad i&#160;z&#160;pocitu, že je otázkou jeho osobní hrdosti a&#160;vlivu, aby slečnu Nancy okamžitě zkrotil a&#160;přivedl k&#160;rozumu, vychrlil ze sebe pan Sikes nějakých čtyřicet padesát kleteb a&#160;hrozeb. Jejich rychlá palba sice dělala velkou čest plodnosti jeho fantazie, ale poněvadž neměla na cíl, který zasypávala, sebemenší viditelný účinek, uchýlil se k&#160;argumentům pádnějším.</p>
			<p class="MLP_text ParaOverride-1">„Jak si to vlastně představuješ?“ houkl Sikes a&#160;svůj dotaz podepřel nadmíru běžnou kletbou, která se týkala nejkrásnějšího rysu lidské tváře a&#160;která, být nahoře vyslyšena jen jedinkrát z&#160;každých padesáti tisíc případů, kdy je vyřčena dole, by ze slepoty učinila neduh stejně běžný jako spalničky. „Jak si to vlastně představuješ? Ať mě hrom! Víš vůbec, kdo seš a&#160;co seš?“</p>
			<p class="MLP_text ParaOverride-1">„Aby ne! To vím až moc dobře,“ odpovědělo děvče, křečovitě vypísklo smíchy a&#160;se špatně líčenou lhostejností pohodilo hlavou ze strany na stranu.</p>
			<p class="MLP_text ParaOverride-1">„Pak teda mlč,“ opáčil Sikes vrčivým tónem, jakého byl zvyklý užívat, když hovořil na psa, „nebo tě umlčím, že hezky dlouho ani nemukneš.“</p>
			<p class="MLP_text ParaOverride-1">Děvče se znovu zasmálo&#160;– ještě méně klidně než předtím&#160;– a&#160;mrsk­lo letmým pohledem po Sikesovi; potom odvrátilo obličej a&#160;skouslo si ret, až vytryskla krev.</p>
			<p class="MLP_text ParaOverride-1">„Ty mi seš ta pravá,“ pokračoval Sikes, zatímco si ji s&#160;opovržlivým výrazem měřil, „stavět se najednou kdovíjak soucitná a&#160;fajnová! Akorát dělaná, aby v&#160;ní to dítě&#160;– jak mu ty říkáš, vidělo přítele!“</p>
			<p class="MLP_text ParaOverride-1">„Kéž mi Bůh všemohoucí pomůže, to jsem!“ zvolala dívka vášnivě. „A&#160;škoda, že jsem raděj nepadla mrtvá na ulici, nebo že mě nestrčili na místo těch, co jsme dnes kolem nich šli tak blízko, dřív než jsem prvně hnula rukou, abych vám ho pomohla dostat sem! Ode dneška večer je zloděj, lhář, lotr, všechno nejhorší. To tomu starému bídákovi nestačí, musí ho ještě bít?“</p>
			<p class="MLP_text ParaOverride-1">„Na, na, Sikes, na, na,“ obrátil se žid káravě prosebným tónem na muže a&#160;kývl směrem k&#160;hochům, kteří napjatě sledovali všechno, co se děje. „Musíme mluvit slušně, Bille, slušně.“</p>
			<p class="MLP_text ParaOverride-1">„Slušně!“ zvolala dívka, na jejíž rozlícení bylo hrůza pohledět. „Slušně, vy lotře jeden! Jo, že si to ode mě moc zasluhujete! Kradla jsem pro vás už jako malé dítě, ještě mi nebylo ani polovic jako tomuhle tady!“ ukázala na Olivera. „A&#160;od té doby dělám stejné řemeslo a&#160;ve stejných službách už dvanáct let. To snad nevíte? Mluvte! To nevíte?“</p>
			<p class="MLP_text ParaOverride-1">„Na, na,“ opáčil žid se snahou ji zkrotit, „i kdyby, tak dnes to je tvoje živobytí!“</p>
			<p class="MLP_text ParaOverride-1">„Jo, to je!“ vyhrkla dívka, která již vůbec nemluvila, nýbrž ječela a&#160;chrlila ze sebe slova jediným nepřetržitým a&#160;vášnivým proudem. „Je to moje živobytí&#160;– a&#160;studená mokrá, špinavá ulice je můj domov&#160;– a&#160;vy jste ten bídák, co mě na ni už dávno přived a&#160;co mě na ni bude vyhánět den co den a&#160;noc co noc, dokud neumřu!“</p>
			<p class="MLP_text ParaOverride-1">„Mlč, nebo ti něco provedu!“ skočil jí do řeči žid, těmi výčitkami podpíchnutý. „Ještě chvilku mluv, a&#160;provedu ti něco horšího než tohle!“</p>
			<p class="MLP_text ParaOverride-1">Dívka již neřekla ani slovo, nýbrž rvouc si v&#160;záchvatu zběsilosti vlasy a&#160;šaty, vrhla se na žida tak divoce, že by si byl pravděpodobně odnesl důkladné známky její pomsty, kdyby jí v&#160;pravý okamžik nebyl Sikes sevřel obě zápěstí; tu se mu ještě několikrát bezvýsledně pokusila vyškubnout a&#160;nakonec omdlela.</p>
			<p class="MLP_text ParaOverride-1">„Teď už dá pokoj,“ prohlásil Sikes, zatímco ji pokládal do kouta. „Má ukrutnou sílu v&#160;rukou, když se takhle rozkatí.“</p>
			<p class="MLP_text ParaOverride-1">Žid si otřel čelo a&#160;usmíval se, jako by to byla úleva, mít tu výtržnost za sebou; ale ani on, ani Sikes, ani pes, ani hoši zřejmě nehleděli na příhodu nijak jinak než jako na běžnou všední událost, při jejich řemesle samozřejmou.</p>
			<p class="MLP_text ParaOverride-1">„To je to nejhorší, muset pracovat s&#160;ženskýma,“ postěžoval si žid a&#160;odložil klacek zpátky na místo, „ale jsou mazané a&#160;v&#160;našem fochu se bez nich obejít nemůžeme. Čódl, odveď Olivera spát.“</p>
			<p class="MLP_text ParaOverride-1">„Snad by si zejtra raděj neměl brát ty sváteční šaty, Fagine, nebylo by to lepší?“ tázal se Čódl Bates.</p>
			<p class="MLP_text ParaOverride-1">„Rozhodně bylo,“ odpověděl žid a&#160;oplatil Čódlovi stejným úšklebkem, s&#160;jakým se ten ptal.</p>
			<p class="MLP_text ParaOverride-1">Mladý pán Bates, svěřeným úkolem zjevně velice rozradostněný, vzal skřipec se svíčkou a&#160;odvedl Olivera do jedné přilehlé kuchyňské komory, kde byly dva tři slamníky z&#160;těch, na kterých Oliver již spával, a&#160;tam s&#160;mnoha výbuchy smíchu vytáhl přesně tytéž staré šaty, k&#160;jejichž odložení si Oliver v&#160;domě pana Brownlowa tolik blahopřál a&#160;jež byly pro Fagina&#160;– když mu je žid, který je koupil, náhodou ukázal&#160;– první stopou, kterou o&#160;Oliverově pobytu vůbec získal.</p>
			<p class="MLP_text ParaOverride-1">„Svlíkni tu parádu,“ poručil Čódl, „a já je dám na opatrování Faginovi. Je to junda<span class="CharOverride-1"><span id="footnote-018-backlink"><a class="_idFootnoteLink _idGenColorInherit" href="../Text/oliver_twist_023.xhtml#footnote-018">19</a></span></span>!“</p>
			<p class="MLP_text ParaOverride-1">Chudák Oliver neochotně poslechl. Mladý pán Bates si stočil jeho nové šaty pod paždí, vyšel z&#160;komory, kde zanechal Olivera ve tmě a&#160;zamkl za sebou dveře. Hluk Čódlova smíchu a&#160;hlas slečny Betsy&#160;– která přišla zrovna jako na zavolanou, aby mohla přítelkyni kropit vodou a&#160;prokazovat jí různé další ženské úsluhy, jimiž by urychlila její zotavení&#160;– by za šťastnějších okolností, než v&#160;jakých se octl Oliver, byly možná mnoho lidí zdržely od spánku. Ale Oliver byl churav a&#160;unavený a&#160;brzy tvrdě usnul.</p>
			<hr class="HorizontalRule-1"/>
			<div class="_idFootnotes">
				<div id="footnote-018" class="_idFootnote">
					<p class="MLP_pozn_pod_carou ParaOverride-1"><a class="_idFootnoteAnchor _idGenColorInherit" href="../Text/oliver_twist_023.xhtml#footnote-018-backlink">19</a>  Švanda, legrace. <span class="CharOverride-3">Pozn. red.</span></p>
				</div>
			</div>
		</div>
</body>
</html>