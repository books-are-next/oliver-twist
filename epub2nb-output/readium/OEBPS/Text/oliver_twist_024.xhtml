<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>oliver_twist-21</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="oliver_twist-21" xml:lang="cs-CZ">
		<div class="Z-kladn--textový-r-meček">
			<p id="_idParaDest-20" class="MLP_uroven2_kapitola ParaOverride-1">Kapitola sedmnáctá</p>
			<p class="MLP_text_uprostred_-I- ParaOverride-1">Jelikož Oliverova sudba zůstává nadále nepříznivá, <br/>přivádí do Londýna velkou osobnost, která ublíží jeho pověsti</p>
			<p class="MLP_text_bez1radku_-12-0- ParaOverride-1">Ve všech řádných krvavých melodramatech je zvykem na jevišti uvádět výstupy tragické a&#160;komické v&#160;tak pravidelném prostřídání, jako jsou červené a&#160;bílé proužky na řezu správně prorostlého uzeného bůčku. Hrdina klesne na své slaměné lože, zdrcen tíhou okovů a&#160;pohrom, a&#160;hned v&#160;dalším výstupu jeho věrný leč nic netušící panoš oblaží posluchače komickou písní. S&#160;bušícím srdcem zříme hrdinku v&#160;drápech pyšného a&#160;nelítostného barona, kterak ve chvíli, kdy je v&#160;nebezpečí její ctnost stejně jako život, směle tasí dýku, aby zachránila prvé za cenu druhého&#160;– a&#160;právě když je naše napětí vybičováno do nejvyšší míry, zazní píšťala a&#160;děj nás okamžitě přenese do hradní hodovní síně, kde stříbrovlasý hradní hofmistr pěje směšný chór s&#160;ještě směšnějším sborem poddaných, kteří jsou doma na všemožných místech, kostelní kryptou počínaje a&#160;palácem konče, v&#160;hloučcích se volně potloukají kolem a&#160;nepřetržitě si bujně trylkují.</p>
			<p class="MLP_text ParaOverride-1">Takové proměny připadají nesmyslné; nejsou však tak nepřirozené, jak by se snad na první pohled zdálo. Ve skutečném životě nejsou přechody od bohatě prostřené tabule k&#160;smrtelnému loži a&#160;od smutečního roucha k&#160;svátečnímu šatu ani o&#160;vlásek méně překvapivé; jenže zde jsme zúčastnění herci, a&#160;nikoli trpní pozorovatelé, což znamená ohromný rozdíl. Herci v&#160;mimickém životě na divadle jsou slepí k&#160;prudkým proměnám a&#160;náhlým hnutím citů a&#160;vášní, jež, předvádějí-li se očím pouhých diváků, přítomné publikum ihned odsuzuje jako přehnané a&#160;absurdní.</p>
			<p class="MLP_text ParaOverride-1">Jelikož k&#160;náhlému střídání výstupů a&#160;rychlým změnám času a&#160;místa v&#160;knihách nejen opravňuje dlouhodobá zvyklost, ale jelikož je i&#160;mnozí pokládají za vrchol spisovatelského umění&#160;– neboť takoví kritikové posuzují spisovatelovo mistrovství v&#160;jeho řemesle převážně podle toho, v&#160;jakých dilematech zanechává na konci každé kapitoly své postavy&#160;– může se tento stručný úvod ke kapitole nynější třebas někomu zdát zbytečný. Je-li tomu tak, nechť jej považuje za jemnou nápověď ze strany vypravěče, že se vrací do městečka, v&#160;němž se Oliver Twist narodil; čtenář pak pokládej za samozřejmé, že pro tuto cestu jsou dobré a&#160;pádné důvody, neboť jinak bychom ho nezvali, aby se s&#160;námi na takovou výpravu vydal.</p>
			<p class="MLP_text ParaOverride-1">Bylo časně zrána, když se ze špitálních vrat vynořil pan Bumble a&#160;s&#160;důstojným držením těla se velitelským krokem ubíral po Hlavní třídě. Byl v&#160;plném rozkvětu a&#160;slávě svého serbusovství; dvourohák a&#160;kabát se mu v&#160;ranním slunci třpytil, až oči přecházely; úřední hůl třímal s&#160;ráznou houževnatostí pevného zdraví a&#160;moci. Pan Bumble sice vždycky nosil hlavu vysoko, ale toho rána ji nesl výš než jindy. V&#160;očích měl dumavou roztržitost, ve výrazu slavnostní vznešenost, které by všímavého cizince asi byly upozornily, že serbusovou hlavou táhnou myšlenky příliš veliké, aby se daly vůbec vyjádřit slovy.</p>
			<p class="MLP_text ParaOverride-1">Pan Bumble se nezastavoval, aby pohovořil s&#160;drobnými kupci a&#160;jinými lidmi, kteří ho uctivě oslovovali, když se nesl kolem. Pouze jejich pozdravy mávnutím ruky opětoval a&#160;ve svém důstojném kroku nepolevil, dokud nedorazil k&#160;útulku, kde paní Mannová s&#160;obecní péčí opatrovala chudinské děti.</p>
			<p class="MLP_text ParaOverride-1">„Vem pes toho serbusa,“ řekla paní Mannová, když uslyšela povědomé zalomcování zahradní brankou, „to je celej von, takhle brzo ráno!&#160;– Jezus, pane Bumble, kdo by byl pomyslel, že to k&#160;nám jdou voni! No ne, namoutě, to je radost, to se musí nechat! Líběj jít dál, vašnosti, ráčej do pokoje, prosím!“</p>
			<p class="MLP_text ParaOverride-1">První věta patřila uším Zuzky, kdežto radostné výkřiky se sypaly na pana Bumbla, když naše dobrá paní domu odemkla zahradní branku a&#160;s&#160;velkou zdvořilostí a&#160;úctou ho zavedla do domu.</p>
			<p class="MLP_text ParaOverride-1">„Paní Mannová,“ řekl pan Bumble, který si na židli nesedl, ani na ni nesdřepl, jak by sebou byl hodil každý obyčejný dřevák, nýbrž pomaloučku polehoučku se na židli spustil. „Paní Mannová, přeju vám šťastný dobrýtro.“</p>
			<p class="MLP_text ParaOverride-1">„Děkuju, vašnosti, nápodobně, já jim taky,“ opáčila paní Mannová s&#160;hojnými úsměvy, „a doufám, že se ráčej vynacházet dobře!“</p>
			<p class="MLP_text ParaOverride-1">„Jakž takž, paní Mannová,“ připustil serbus. „To víte, kulaturní služba! U&#160;obce nemá jeden zrovna na růžích ustláno, paninko.“</p>
			<p class="MLP_text ParaOverride-1">„To teda namoutě nemá, pane Bumble,“ přisvědčila dáma. A&#160;všechny její obecní dětičky by byly mohly zcela oprávněně tuto odpověď sborem podpořit, kdyby ji byly slyšely.</p>
			<p class="MLP_text ParaOverride-1">„Kulaturní služba, paninko,“ pokračoval pan Bumble a&#160;udeřil holí do stolu, „to je život plnej starostí a&#160;rozčilování a&#160;přemáhání. Ale protivenství, abych tak řek, už musej snášet všechny veřejný osoby napořád.“</p>
			<p class="MLP_text ParaOverride-1">Paní Mannová, která dost dobře nechápala, co obecní sluha myslí, pouze zdvihla s&#160;účastným pohledem ruce a&#160;vzdychla.</p>
			<p class="MLP_text ParaOverride-1">„Ba právem vzdycháte, paní Mannová, je proč!“ prohlásil serbus.</p>
			<p class="MLP_text ParaOverride-1">Když viděla, že se zachovala správně, vzdychla paní Mannová ještě jednou&#160;– očividně ke spokojenosti veřejné osoby, která ihned potlačila samolibý úsměv tím, že se zadívala přísně na svůj dvourohák, a&#160;potom pravila:</p>
			<p class="MLP_text ParaOverride-1">„Paní Mannová, jedu do Londýna.“</p>
			<p class="MLP_text ParaOverride-1">„Jezus, pane Bumble!“ zhrozila se paní Mannová, až se zaklonila.</p>
			<p class="MLP_text ParaOverride-1">„Do Londýna, paninko,“ pokračoval neoblomný serbus, „a dostavníkem. Já a&#160;dva obecní chudý, paní Mannová! Bude se konat řízení skrz nějakou příslušnost&#160;– a&#160;vejbor ustanovil mě&#160;– mě, paní Mannová!&#160;– abych v&#160;tý věci přísežně vypovídal u&#160;kvartálního soudu v&#160;Clerkenwellu. A&#160;moc a&#160;moc pochybuju,“ dodal pan Bumble a&#160;vypjal se, „jestli se clerkenwellskej soud nechytne za nos, že šláp vedle, než spolu skončíme.“</p>
			<p class="MLP_text ParaOverride-1">„Jeje, vašnosti, nesměj tam na ně přec jít tak moc přísně,“ řekla paní Mannová lichotivě.</p>
			<p class="MLP_text ParaOverride-1">„To si clerkenwellskej soud nadrobil sám, paninko,“ odvětil pan Bumble, „a jestli clerkenwellskej soud uvidí, že mu to vyšlo vo moc hůř, než čekal, tak za to clerkenwellskej soud může poděkovat jen sobě.“</p>
			<p class="MLP_text ParaOverride-1">V&#160;hrozivém tónu, jímž pan Bumble tato slova pronášel, bylo tolik pevné a&#160;cílevědomé rozhodnosti, že paní Mannovou podle všeho zdání úplně ohromila. Konečně řekla:</p>
			<p class="MLP_text ParaOverride-1">„Tak voni jedou dostavníkem, vašnosti? Já měla za to, že špitálníci se vodjakživa posílaj fasuňkem.“</p>
			<p class="MLP_text ParaOverride-1">„To jen když jsou nemocný, paní Mannová,“ vysvětlil serbus. „Churavý špitálníky nakládáme v&#160;deštivým počasí na otevřenej fasuněk, aby se nenastydli.“</p>
			<p class="MLP_text ParaOverride-1">„Aha,“ utrousila paní Mannová.</p>
			<p class="MLP_text ParaOverride-1">„Tyhle dva doveze konkurenční dostavník, zpáteční londýnskej, a&#160;udělá to lacino,“ pokračoval pan Bumble. „Oba jsou na tom moc bídně a&#160;spočítali jsme, že by nás přišlo vo dvě libry laciněj je vodstěhovat než je pohřbít&#160;– jestli se nám totiž podaří hodit je na krk jiný vobci. A&#160;já myslím, že se nám to povede&#160;– jestli nám na truc neumřou po cestě! Ha, ha, ha!“</p>
			<p class="MLP_text ParaOverride-1">Chviličku se pan Bumble smál, ale vtom mu znovu padl do očí jeho dvourohák, a&#160;tu zase zvážněl.</p>
			<p class="MLP_text ParaOverride-1">„Zapomínáte na ouřední záležitosti, paninko,“ pravil serbus. „Tuhle máte svý kulaturní služný na tenhle měsíc.“ Pan Bumble vytáhl ze šrajtofle pár stříbrňáků, zatočených do papírku, a&#160;požádal o&#160;potvrzení; paní Mannová mu je také ihned napsala.</p>
			<p class="MLP_text ParaOverride-1">„Je to nějak samá kaňka, vašnosti,“ řekla pěstounka dětiček, „ale jinak myslím, že to snad platit bude. Pěkně jim děkuju, pane Bumble, jsem jim z&#160;tej duše vděčná, moc vděčná, vašnosti.“</p>
			<p class="MLP_text ParaOverride-1">Pan Bumble kvitoval úklonku paní Mannové blahovolným přikývnutím a&#160;zeptal se, jak se vede dětem.</p>
			<p class="MLP_text ParaOverride-1">„Pámbu těm mejm srdíčkům zlatejm požehnej!“ zvolala paní Mannová procítěně. „Líp se těm broučkům ani vést nemůže! To se ví, až na ty dva, co minulej tejden umřeli. A&#160;na malýho Dicka.“</p>
			<p class="MLP_text ParaOverride-1">„Pořád to s&#160;tím klukem ještě není lepší?“ vyptával se pan Bumble.</p>
			<p class="MLP_text ParaOverride-1">Paní Mannová zavrtěla hlavou.</p>
			<p class="MLP_text ParaOverride-1">„Je to takový zlomyslný, nezvedný, nerudný vobecní dítě,“ prohlásil pan Bumble hněvivě. „Kdepak je?“</p>
			<p class="MLP_text ParaOverride-1">„V&#160;minutce jim ho přivedu, vašnosti,“ odpověděla paní Mannová. „Hej, Dicku, sem pojď!“</p>
			<p class="MLP_text ParaOverride-1">Po chvilce volání konečně Dicka sehnala. Když mu nejdřív strčila obličej pod pumpu a&#160;utřela mu ho do své sukně, přivedla paní Mannová hocha před hrůzostrašnou tvář pana Bumbla, obecního serbusa.</p>
			<p class="MLP_text ParaOverride-1">Dítě bylo bledé a&#160;hubené; tvářičky mělo vpadlé a&#160;oči velké a&#160;lesklé. Úsporný obecní oblek, livrej jeho bídy, mu na slabém tělíčku plandal a&#160;jeho mladé údy byly vychrtlé jako údy starce.</p>
			<p class="MLP_text ParaOverride-1">Tak vypadal tvoreček, který stál před panem Bumblem, třásl se pod jeho pohledem a&#160;neodvažoval se ani zdvihnout oči od země, hrozil se i&#160;jen samotného zvuku serbusova hlasu.</p>
			<p class="MLP_text ParaOverride-1">„Neumíš se podívat na pána, ty paličáku umíněná?“ napomenula ho paní Mannová.</p>
			<p class="MLP_text ParaOverride-1">Dítě zdvihlo povolně oči a&#160;střetlo se s&#160;pohledem pana Bumbla.</p>
			<p class="MLP_text ParaOverride-1">„No, Dicku! Copak ti schází, vobecňátko?“ zeptal se pan Bumble s&#160;náramně místným humorem.</p>
			<p class="MLP_text ParaOverride-1">„Nic, prosím,“ odpovědělo dítě nesměle.</p>
			<p class="MLP_text ParaOverride-1">„To bych si myslela!“ řekla paní Mannová, která se samozřejmě páně Bumblovu šprýmu rozesmála na celé kolo. „Namoutě, že ti nic nechybí, to tak!“</p>
			<p class="MLP_text ParaOverride-1">„Rád bych&#160;–“ zakoktalo dítě.</p>
			<p class="MLP_text ParaOverride-1">„Ouha!“ zarazila mu řeč paní Mannová. „Snad nám nakonec nechceš povídat, že ti doopravdy něco chybí? I&#160;ty jeden kluku ničemná&#160;–“</p>
			<p class="MLP_text ParaOverride-1">„Počkat, paní Mannová, počkat!“ zakročil serbus a&#160;s&#160;okázale autorativním výrazem zdvihl ruku. „Copak bys rád, panáčku, no copak?“</p>
			<p class="MLP_text ParaOverride-1">„Rád bych,“ zajíkalo se dítě, „kdyby mi někdo, kdo umí psát, něco napsal na kousek papíru a&#160;potom ho složil do psaníčka a&#160;zapečetil a&#160;opatroval ho u&#160;sebe, až mě pochovají do země.“</p>
			<p class="MLP_text ParaOverride-1">„No ne, jak to ten hoch vůbec myslí?“ zvolal pan Bumble, na něhož vážné chování a&#160;sinalý vzhled dítěte přece jen trochu zapůsobil, jakkoli byl takovým zjevům zvyklý. „Jak to vlastně myslíš, panáčku?“</p>
			<p class="MLP_text ParaOverride-1">„Chtěl bych,“ odpovědělo dítě, „vzkázat chudinkovi Oliverovi Twistovi, jak jsem ho měl hrozně rád a&#160;– povědět mu, co jsem se naseděl v&#160;koutku sám a&#160;co jsem se naplakal, když jsem si představil, jak někde bloudí po tmavých nocích a&#160;nemá nikoho, kdo by mu pomohl. A&#160;chtěl bych mu povědět,“ pokračovalo dítě, tisklo pevně ručky k&#160;sobě a&#160;hovořilo s&#160;velkou vroucností, „že jsem rád, že umřu, dokud jsem ještě docela malý&#160;– protože kdybych vyrostl a&#160;byl velký a&#160;dožil se starých let, tak by moje malá sestřička, co je v&#160;nebi, třeba už dávno na mě zapomněla nebo by aspoň byla jinačí než já. A&#160;bude přece o&#160;tolik krásnější, když tam budeme spolu oba jako děti.“</p>
			<p class="MLP_text ParaOverride-1">Pan Bumble si měřil malého řečníka od hlavy k&#160;patě s&#160;nevylíčitelným úžasem, a&#160;když se nakonec obrátil ke své společnici, pravil: „Všecky jsou na jedno brdo, paní Mannová. Ten drzoun Oliver je všecky zdemoralizoval!“</p>
			<p class="MLP_text ParaOverride-1">„To bych nikdá nebyla věřila, vašnosti!“ rozhodila paní Mannová zděšením ruce a&#160;zlobně se zavrtala očima do Dicka. „Tak zarytýho spratka jsem ještě v&#160;životě neviděla!“</p>
			<p class="MLP_text ParaOverride-1">„Vodveďte ho, paninko!“ pronesl pan Bumble velitelsky. „Tohle se musí vohlásit vejboru, paní Mannová.“</p>
			<p class="MLP_text ParaOverride-1">„Páni vejboři se doufám dověděj, že to není moje vina,“ fňukala plačtivě paní Mannová, „že vašnosti?“</p>
			<p class="MLP_text ParaOverride-1">„Dověděj, paninko, dověděj&#160;– budou vobeznámený s&#160;pravým stavem věcí,“ prohlásil pan Bumble. „A&#160;teď ho vodveďte, nemůžu se na něj ani podívat.“</p>
			<p class="MLP_text ParaOverride-1">Dicka okamžitě odvedli a&#160;zamkli do uhelného sklepa. Za malou chvíli se potom pan Bumble zvedl a&#160;odešel, aby se připravil na cestu.</p>
			<p class="MLP_text ParaOverride-1">Nazítří ráno v&#160;šest hodin pan Bumble, který tentokrát zaměnil dvourohák za kulatý klobouk a&#160;nadil svou osobu do modrého mantlu s&#160;pelerinkou přes ramena, zaujal místo na střeše dostavníku a&#160;spolu s&#160;ním zlosynové, o&#160;jejichž příslušnost se vedl spor a&#160;s&#160;nimiž také po patřičné době dorazil do Londýna. Cestou nezakusil žádné jiné trampoty než ty, které pramenily ze zvrhlého chování obou špitálníků; tvrdošíjně se totiž v&#160;jednom kuse třásli a&#160;naříkali na zimu takovým způsobem, že mu z&#160;toho, jak prohlásil pan Bumble, až drkotaly zuby a&#160;bylo mu úplně nanic&#160;– třebaže měl na sobě zimní plášť.</p>
			<p class="MLP_text ParaOverride-1">Když se napřed obou zavilých zlovolníků pro tu noc zbavil, usadil se pan Bumble v&#160;hostinci, u&#160;kterého dostavník končil, a&#160;pojedl střídmý oběd&#160;– bifteky, ústřicovou omáčku a&#160;černý ležák. Potom si postavil sklenici horkého jalovcového grogu na krbovou římsu, přitáhl si křeslo k&#160;ohni a&#160;s&#160;rozličnými mravoučnými úvahami o&#160;přílišném rozšíření hříchu, jehož se lidé dopouštějí nespokojeností a&#160;reptáním, se konečně uvelebil ke čtení novin.</p>
			<p class="MLP_text_-0-12- ParaOverride-1">Hned první odstavec, na němž utkvěly páně Bumblovy oči, bylo toto oznámení:</p>
			<p class="MLP_text_uprostred_-I- ParaOverride-1">PĚT LIBER ODMĚNY</p>
			<p class="MLP_text_uprostred_-I- ParaOverride-1">&#160;</p>
			<p class="MLP_dopis_bez1radku_-I- ParaOverride-1">Ve čtvrtek večer utekl nebo byl vylákán ze svého domova v&#160;Pentonvillu malý hoch jménem Oliver Twist a&#160;je od té doby nezvěstný. Shora vypsaná odměna bude vyplacena komukoli, kdo podepsanému podá informaci, která povede k&#160;vypátrání řečeného Olivera Twista, anebo přispěje k&#160;osvětlení hochovy minulosti, o&#160;niž se podepsaný z&#160;mnoha důvodů živě zajímá.</p>
			<p class="MLP_text_-12-0- ParaOverride-1">A&#160;potom následoval podrobný popis Oliverova oblečení, jeho osoby, příchodu i&#160;zmizení, a&#160;nakonec jméno i&#160;adresa pana Brownlowa v&#160;plném znění.</p>
			<p class="MLP_text ParaOverride-1">Pan Bumble vykulil oči&#160;– přečetl si oznámení pomalu a&#160;pozorně třikrát za sebou&#160;– a&#160;než uplynulo maličko víc než pět minut, již byl na cestě do Pentonvillu, a&#160;věřte nevěřte, ze samého rozčilení nechal sklenici horkého jalovcového grogu netknutou.</p>
			<p class="MLP_text ParaOverride-1">„Je pan Brownlow doma?“ zeptal se pan Bumble děvčete, které mu přišlo otevřít.</p>
			<p class="MLP_text ParaOverride-1">Na tento dotaz dalo děvče odpověď nikoli neobvyklou, ale poněkud vyhýbavou: „Nevím. Od koho jste?“</p>
			<p class="MLP_text ParaOverride-1">Sotvaže pan Bumble vyslovil Oliverovo jméno, aby vysvětlil, proč přichází, již do chodby přispěchala, celá udýchaná, paní Bedwinová, která poslouchala ve dveřích obývacího pokoje.</p>
			<p class="MLP_text ParaOverride-1">„Pojďte dál, pojďte dál,“ zvala ho stará paní. „Já věděla, že se o&#160;něm něco dovíme. Chudinka ubohá! Já věděla, že se něco dovíme! Byla jsem o&#160;tom přesvědčená. Srdíčko zlaté! Říkala jsem to pořád.“</p>
			<p class="MLP_text ParaOverride-1">Jen to vysypala, odchvátala předobrá stará paní zpátky do obývacího pokoje, posadila se na pohovku a&#160;rozplakala se. Služebná dívka, která byla o&#160;něco méně přístupná citům, mezitím vyběhla do patra a&#160;hned se zase vrátila s&#160;prosbou, aby pan Bumble šel ihned s&#160;ní&#160;– a&#160;to také učinil.</p>
			<p class="MLP_text ParaOverride-1">Uvedla ho do malé pracovny do dvora, kde s&#160;karafami a&#160;sklenicemi před sebou seděl pan Brownlow a&#160;jeho přítel pan Grimwig. Posledně jmenovaný pán ihned zprudka vykřikl:</p>
			<p class="MLP_text ParaOverride-1">„Serbus! Obecní serbus, nebo sním svou hlavu!“</p>
			<p class="MLP_text ParaOverride-1">„Tuhle chvíli, prosím, nevyrušujte,“ ohradil se pan Brownlow. „Sedněte si, ano?“</p>
			<p class="MLP_text ParaOverride-1">Pan Bumble se posadil, podivným chováním pana Grimwiga úplně zmatený. Pan Brownlow pošinul lampu stranou tak, aby měl nerušenou vyhlídku na serbusův obličej, a&#160;poněkud netrpělivě řekl:</p>
			<p class="MLP_text ParaOverride-1">„Nuže, pane, přicházíte na základě toho, že jste četl moje oznámení?“</p>
			<p class="MLP_text ParaOverride-1">„Ano, prosím,“ přisvědčil pan Bumble.</p>
			<p class="MLP_text ParaOverride-1">„Ale jste serbus, nemám pravdu?“ zeptal se pan Grimwig.</p>
			<p class="MLP_text ParaOverride-1">„Jsem ouřední sluha kulatorní obce, pánové,“ opáčil pan Bumble pyšně.</p>
			<p class="MLP_text ParaOverride-1">„Ovšem,“ poznamenal pan Grimwig po straně k&#160;příteli. „Hned jsem to věděl. Každým coulem serbus, jen to z&#160;něho čiší!“</p>
			<p class="MLP_text ParaOverride-1">Pan Brownlow lehounce zavrtěl hlavou jako napomenutí, aby přítel mlčel, a&#160;hned pokračoval:</p>
			<p class="MLP_text ParaOverride-1">„Víte, kde ten ubohý chlapec teď je?“</p>
			<p class="MLP_text ParaOverride-1">„Nic víc než kdo jinej,“ odpověděl pan Bumble.</p>
			<p class="MLP_text ParaOverride-1">„Tak co tedy o&#160;něm víte?“ ptal se starý pán. „Mluvte příteli, máte-li co říci. Co tedy o&#160;něm víte?“</p>
			<p class="MLP_text ParaOverride-1">„Snad o&#160;něm náhodou nevíte něco dobrého, to asi ne, co?“ přihodil si kousavě pan Grimwig, když skončil pozornou prohlídku páně Bumblovy tváře.</p>
			<p class="MLP_text ParaOverride-1">Pan Bumble, který se této otázky velmi hbitě chytil, se zlověstnou vážností zavrtěl hlavou.</p>
			<p class="MLP_text ParaOverride-1">„Vidíte?“ řekl pan Grimwig a&#160;vítězně se podíval na pana Brown­lowa.</p>
			<p class="MLP_text ParaOverride-1">Pan Brownlow se s&#160;obavou zahleděl na opovržlivě našpulený obličej pana Bumbla a&#160;požádal ho, aby mu slovy pokud možno nejstručnějšími pověděl všechno, co o&#160;Oliverovi ví.</p>
			<p class="MLP_text ParaOverride-1">Pan Bumble odložil klobouk na zem, rozepnul si plášť, založil si ruce, zaklonil hlavu do rozpomínavé pózy a&#160;po kratičkém zamyšlení se pustil do vyprávění.</p>
			<p class="MLP_text ParaOverride-1">Bylo by únavné, kdybychom je zde tlumočili vlastními serbusovými slovy, neboť ve skutečnosti zabralo kolem dvaceti minut, než skončilo; ale úhrn a&#160;podstata celé výpovědi bylo, že Oliver je nalezenec, pocházející z&#160;rodičů sprostého původu a&#160;ničemných sklonů. Že od narození neprojevil žádnou lepší vlastnost než proradnost, nevděk a&#160;zlomyslnost. A&#160;že svou krátkou životní dráhu v&#160;rodném městečku zakončil tím, že podnikl vražedný a&#160;zákeřný útok na nevinného bezbranného jinocha a&#160;v&#160;noci pak utekl z&#160;domu svého mistra. Na důkaz, že je skutečně tím, za koho se vydává, položil pan Bumble na stůl listiny, které s&#160;sebou přivezl do města. Potom si opět založil ruce a&#160;čekal na vyjádření pana Brownlowa.</p>
			<p class="MLP_text ParaOverride-1">„Obávám se, že je to všechno až tuze pravda,“ řekl starý pán lítostivě, když si listiny prohlédl. „Tumáte. Není to mnoho za vaše zprávy, ale s&#160;radostí bych vám dal třikrát tolik, kdyby bývaly pro toho hocha příznivé.“</p>
			<p class="MLP_text ParaOverride-1">Není nepravděpodobné, že kdyby se bylo panu Bumblovi této informace dostalo hned v&#160;počáteční fázi celého rozhovoru, byl by možná své historce dal velmi odlišné zabarvení. Teď již však bylo na něco takového pozdě; potřásl tedy pouze vážně hlavou, shrábl svých pět liber a&#160;vzdálil se.</p>
			<p class="MLP_text ParaOverride-1">Pan Brownlow přecházel několik minut po pokoji sem a&#160;tam očividně v&#160;takovém rozrušení z&#160;toho, co vyprávěl serbus, že i&#160;pan Grimwig si odpustil, aby ho ještě víc dráždil.</p>
			<p class="MLP_text ParaOverride-1">Konečně se zastavil a&#160;prudce trhl za šňůru zvonku.</p>
			<p class="MLP_text ParaOverride-1">„Paní Bedwinová,“ pravil pan Brownlow, když se hospodyně objevila, „ten hoch, Oliver, je podvodník.“</p>
			<p class="MLP_text ParaOverride-1">„Není možná, pane. To není možné,“ prohlásila paní rázně.</p>
			<p class="MLP_text ParaOverride-1">„Říkám vám, že je,“ opáčil starý pán. „Jak to, není možné? Právě jsme slyšeli podrobné vylíčení celého jeho života&#160;– a&#160;od narození nebyl nic jiného než kus prohnaného darebáka.“</p>
			<p class="MLP_text ParaOverride-1">„Tomu nikdy neuvěřím, pane,“ odpověděla stará paní pevně. „Nikdy!“</p>
			<p class="MLP_text ParaOverride-1">„Vy staré ženské jaktěživo nevěříte ničemu, leda mastičkářům a&#160;prolhaným románům,“ zavrčel pan Grimwig. „Já to věděl od první chvíle. Proč jste nedali na mou radu hned na začátku? Nemít hoch horečku, tak jste možná poslechli, he? Ale byl zajímavý, viďte? Moc zajímavý! Pchá!“ A&#160;pan Grimwig bravurním rozmachem prohrábl oheň.</p>
			<p class="MLP_text ParaOverride-1">„Bylo to milé, vděčné, jemné dítě, pane,“ odporovala paní Bed­winová rozhořčeně. „Já vím, co a&#160;jaké děti jsou, pane, a&#160;vím to už celých posledních čtyřicet let! A&#160;lidé, co nemohou říct to samé, by o&#160;nich neměli vůbec mluvit. To je názor můj!“</p>
			<p class="MLP_text ParaOverride-1">To byla ostrá ťafka panu Grimwigovi, který byl starý mládenec. Protože však z&#160;toho pána nevypáčila nic než úsměv, pohodila stará paní hlavou a&#160;uhlazovala si zástěrku, dříve než spustí další řeč, když vtom ji zarazil pan Brownlow.</p>
			<p class="MLP_text ParaOverride-1">„Ticho!“ křikl starý pán a&#160;předstíral hněv, který ani zdaleka necítil. „Ať už jméno toho hocha nikdy neslyším! Zazvonil jsem na vás, abych vám to řekl. Nikdy! Nikdy a&#160;pod žádnou záminkou, rozumíte? Můžete jít, paní Bedwinová, už vás nepotřebuji. Ale pamatujte si to! Mluvím vážně.“</p>
			<p class="MLP_text ParaOverride-1">Toho večera byla v&#160;domě pana Brownlowa smutná srdce.</p>
			<p class="MLP_text ParaOverride-1">A&#160;srdce Oliverovo? To se bolem svíralo, když pomyslil na své hodné, vlídné přátele: ještě dobře pro něho, že nemohl vědět, co o&#160;něm slyšeli, jinak by mu bylo rovnou puklo.</p>
		</div>
</body>
</html>