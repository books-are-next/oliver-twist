<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>oliver_twist-36</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="oliver_twist-36" xml:lang="cs-CZ">
		<div class="Z-kladn--textový-r-meček">
			<p id="_idParaDest-35" class="MLP_uroven2_kapitola ParaOverride-1">Kapitola třicátá druhá</p>
			<p class="MLP_text_uprostred_-I- ParaOverride-1">O&#160;šťastném životě, který pro Olivera začal v&#160;kruhu laskavých přátel</p>
			<p class="MLP_text_bez1radku_-12-0- ParaOverride-1">Oliver nechuravěl ani lehce, ani neměl trampot málo. K&#160;bolesti a&#160;nepohyblivosti spojené se zraněnou rukou se z&#160;ležení na mokré a&#160;studené zemi přidala horečka prostřídaná zimničnou třesavkou, která se ho držela mnoho týdnů a&#160;zle ho sebrala. Ale konečně se přece jen začal ponenáhlu zotavovat a&#160;občas ze sebe mohl vypravit pár uslzených slov a&#160;projevit, jak hluboce pociťuje dobrotu obou láskyplných dam a&#160;jak vroucně touží, aby jim mohl, až se uzdraví a&#160;opět zesílí, svou vděčnost dokázat skutky; alespoň něčím, co by jim ukázalo, jakou láskou a&#160;úctou jeho srdce překypuje; čímkoli třeba sebemenším, co by jim potvrdilo, že svou ušlechtilou laskavost nevyplýtvaly nadarmo, nýbrž že ten ubohý hoch, kterého jejich lidumilnost vysvobodila z&#160;útrap nebo zachránila před smrtí, celým srdcem i&#160;duší dychtí jim sloužit.</p>
			<p class="MLP_text ParaOverride-1">„Chudáčku,“ řekla mu Róza, když se Oliver jednoho dne slabým hlasem pokoušel pronést slova vděčnosti, která se mu drala na bledé rty, „budeš mít až dost příležitosti nám posloužit, jestli budeš chtít. Jedeme na venkov a&#160;teta má v&#160;úmyslu vzít tě s&#160;sebou. Klid toho zátiší tam, jeho čistý vzduch i&#160;všechny radosti a&#160;krásy jara tě v&#160;několika dnech postaví na nohy. Budeme pro tebe mít spoustu všelijakého zaměstnání, až budeš dost silný, abys tu námahu snesl.“</p>
			<p class="MLP_text ParaOverride-1">„Námahu?“ zvolal Oliver. „Ach drahá slečno, jen kdybych pro vás mohl pracovat! Kdybych vám aspoň mohl k&#160;vaší spokojenosti zalévat květiny nebo vám opatrovat ptáčky, nebo celý boží den vám všechno oběhávat, abych vám udělal radost! Co bych za to dal!“</p>
			<p class="MLP_text ParaOverride-1">„Co bys za to dával,“ namítla slečna Maylieová s&#160;úsměvem, „už jsem ti přece řekla, že pro tebe budeme mít spoustu všelijakého zaměstnání! A&#160;jestli k&#160;naší spokojenosti vynaložíš jen polovinu té námahy, co teď slibuješ, tak mi uděláš opravdu obrovskou radost.“</p>
			<p class="MLP_text ParaOverride-1">„Radost, slečno!“ zvolal Oliver. „Jste hrozně hodná, že to říkáte!“</p>
			<p class="MLP_text ParaOverride-1">„Uděláš mi větší radost, než ti dovedu povědět,“ ujišťovala mladá dáma. „Už jen myšlenkou, že právě mé drahé dobré tetě náhoda popřála zachránit někoho od takového smutného osudu, jaký jsi nám vylíčil, by pro mě byla nevýslovné potěšení&#160;– ale vědomí, že předmět její dobroty a&#160;soucitu je za to upřímně vděčný a&#160;oddaný, mě bude blažit víc, než si vůbec dovedeš představit.&#160;– Rozumíš mi?“ otázala se a&#160;zahleděla se do Oliverovy zamyšlené tváře.</p>
			<p class="MLP_text ParaOverride-1">„Jistě, slečno, ano!“ vyhrkl dychtivě Oliver. „Jen jsem přemýšlel, že jsem zrovna nevděčný.“</p>
			<p class="MLP_text ParaOverride-1">„Komu?“ zeptala se mladá dáma.</p>
			<p class="MLP_text ParaOverride-1">„Tomu hodnému pánovi a&#160;té milé staré hospodyni, co se o&#160;mě tenkrát tak laskavě starali,“ odpověděl Oliver. „Kdyby věděli, jaký jsem šťastný, určitě by je to potěšilo.“</p>
			<p class="MLP_text ParaOverride-1">„Ovšemže, to určitě,“ přisvědčila Oliverova dobroditelka, „a pan Losberne už taky byl tak laskavý a&#160;slíbil, až prý budeš dost silný, abys takovou cestu snesl, že tě k&#160;nim zaveze na návštěvu.“</p>
			<p class="MLP_text ParaOverride-1">„Opravdu, slečno?“ zvolal Oliver a&#160;tvář se mu jásavě rozzářila. „Nevím, co si samou radostí počnu, až zas jednou ty jejich laskavé obličeje uvidím!“</p>
			<p class="MLP_text ParaOverride-1">V&#160;krátké době se Oliver zotavil do té míry, aby mohl námahu takové výpravy podstoupit. Jednoho rána tedy nasedl s&#160;panem Losbernem do lehkého kočáru, který patřil paní Maylieové, a&#160;vydali se spolu na cestu. Když dojeli k&#160;Chertseyskému mostu, Oliver náhle silně zbledl a&#160;hlasitě vykřikl.</p>
			<p class="MLP_text ParaOverride-1">„Co je to s&#160;tím chlapcem?“ zvolal doktor, jako obyčejně hned celý poplašený. „Vidíš něco&#160;– slyšíš něco&#160;– cítíš něco&#160;– co je?“</p>
			<p class="MLP_text ParaOverride-1">„Tamhle, pane!“ vyhrkl Oliver a&#160;ukázal z&#160;okna kočáru. „Ten dům tamhle!“</p>
			<p class="MLP_text ParaOverride-1">„Jo vidím, co je s&#160;ním? Kočí, prrr! Zastavte tady!“ zvolal doktor. „Tak co je s&#160;tím domem, přítelíčku, no?“</p>
			<p class="MLP_text ParaOverride-1">„Ti zloději&#160;– to je ten dům, co mě do něj zavedli!“ šeptal Oliver.</p>
			<p class="MLP_text ParaOverride-1">„I&#160;čerta!“ vykřikl doktor. „Hej, kočí! Pusťte mě ven! Otevřte mi!“</p>
			<p class="MLP_text ParaOverride-1">Ale než kočí stačil slézt z&#160;kozlíku, doktor se již tak nebo jinak vyškrábal z&#160;kočáru sám, a&#160;když doběhl k&#160;opuštěnému baráku dole, začal kopat do dveří jako zběsilý.</p>
			<p class="MLP_text ParaOverride-1">„Hoho!“ řekl šeredný hrbatý mužíček, který otevřel dveře tak náhle, že se doktor pouhou setrvačností posledního kopance div nesvalil do chodby před sebou. „Co je, o&#160;co jde?“</p>
			<p class="MLP_text ParaOverride-1">„O&#160;co jde?“ vykřikl doktor, ani okamžik se nerozmýšlel a&#160;popadl mužíčka za límec. „O&#160;moc. Jde o&#160;loupež!“</p>
			<p class="MLP_text ParaOverride-1">„A&#160;půjde taky ještě o&#160;vraždu,“ odpověděl chladnokrevně hrbáč, „jestli nedáte ty ruce pryč. Slyšíte mě?“</p>
			<p class="MLP_text ParaOverride-1">„Slyším,“ odpověděl doktor a&#160;důkladně svým zajatcem zatřepal. „Kde je&#160;– hrom do toho chlapa, jak se ten lotr jmenuje&#160;– aha, Sikes, to je ono. Kde je Sikes, ty zloději?“</p>
			<p class="MLP_text ParaOverride-1">Hrbáč vypoulil oči, jako by ho jímal bezmezný úžas a&#160;rozhořčení; potom se svižně vykroutil doktorovi z&#160;rukou, vysypal několik strašlivých kleteb a&#160;ustoupil do domu. Než však stačil zavřít dveře, proběhl doktor beze slůvka dohadování do pokoje a&#160;dychtivě se po něm rozhlížel. Ale ani jediný kousek nábytku, ani jediná stopa něčeho, ať živého nebo neživého, ba ani poloha komor neodpovídala Oliverovu popisu!</p>
			<p class="MLP_text ParaOverride-1">„Hej!“ řekl hrbáč, který ho bystře pozoroval. „Co to má znamenat, že se takhle násilnicky derete do mého domu? Chcete mě oloupit, nebo zavraždit? Jedno, nebo druhé?“</p>
			<p class="MLP_text ParaOverride-1">„Slyšel jste už v&#160;životě o&#160;někom, aby se za tím nebo za oním cílem vypravil v&#160;dvojspřežném kočáře, vy staré, směšné strašidlo?“ opáčil popudlivý doktor.</p>
			<p class="MLP_text ParaOverride-1">„Tak co tedy chcete?“ ptal se hrbáč důrazně. „Odklidíte se sám, dřív než vám k&#160;tomu pomůžu? Táhněte!“</p>
			<p class="MLP_text ParaOverride-1">„Hned jak uznám za vhodné,“ řekl pan Losberne a&#160;nahlédl přitom do druhého pokoje, který se stejně jako první ani v&#160;nejmenším nepodobal tomu, jak ho popsal Oliver. „Však já vás jednoho krásného dne ještě dopadnu, příteli!“</p>
			<p class="MLP_text ParaOverride-1">„Jistě?“ zacenil se ohyzdný mrzák. „Kdybyste mě někdy hledal, tak jsem tady. Nežiju tady nadarmo jako blázen a&#160;docela sám posledních pětadvacet let, abych se vámi nechal vylekat. Tohle si odpykáte, tohle si odpykáte!“ A&#160;po těch slovech se ten zpotvořený skřet rozvřeštěl a&#160;rejdil po zemi jako vzteky pominutý.</p>
			<p class="MLP_text ParaOverride-1">„Tohle je strašně hloupé,“ zabručel si pro sebe doktor, „ten chlapec se musel zmýlit.&#160;– Tumáte! Strčte si to do kapsy a&#160;můžete se zase zabednit.“ S&#160;těmi slovy hodil hrbáčovi minci a&#160;zamířil k&#160;vozu.</p>
			<p class="MLP_text ParaOverride-1">Hrbáč se táhl za ním až k&#160;dvířkům kočáru a&#160;celou cestu přitom zlořečil a&#160;chrlil nejpustší kletby; když se však pan Losberne otočil, aby dal pokyn kočímu, podíval se hrbáč do kočáru a&#160;vteřinku si měřil Olivera pohledem tak ostrým a&#160;pronikavým, a&#160;zároveň i&#160;tak vzteklým a&#160;mstivým, že na něj Oliver nemohl zapomenout, ať ve spánku nebo ve bdění, ještě kolik měsíců potom. Hrbáč sypal své nejstrašlivější kletby ustavičně dál, dokud se kočí neusadil opět na kozlíku, a&#160;když už potom znovu ujížděli svou cestou, stále ho ještě viděli kus za sebou, jak v&#160;záchvatu vzteklosti, ať již skutečné nebo předstírané, dupe do země a&#160;rve si vlasy.</p>
			<p class="MLP_text ParaOverride-1">„Jsem osel!“ konstatoval doktor po dlouhém mlčení. „Věděls to už dřív, Olivere?“</p>
			<p class="MLP_text ParaOverride-1">„Ne, prosím.“</p>
			<p class="MLP_text ParaOverride-1">„Tak to propříště nezapomeň.“</p>
			<p class="MLP_text ParaOverride-1">„Osel!“ opakoval doktor po dalším několikaminutovém mlčení. „I&#160;kdyby to býval ten pravý dům a&#160;byli v&#160;něm ti praví darebáci, co bych s&#160;nimi byl samojediný svedl? A&#160;kdybych i&#160;byl nakrásně pomoc měl, nevidím, co dobrého bych tím byl pořídil, jedině to, že by to bylo vedlo k&#160;mému vlastnímu odhalení a&#160;k&#160;nevyhnutelnému udání, jakým způsobem jsem celou tu věc ututlal. Ale bylo by mi to patřilo. Ustavičně se namáčím do nějaké kaše, takové nebo makové, že jednám z&#160;okamžitého popudu. Třeba by mi to bylo prospělo.“</p>
			<p class="MLP_text ParaOverride-1">Už tomu tak vskutku bylo, že náš znamenitý doktor po celý svůj život nikdy nejednal jinak než z&#160;okamžitého popudu, a&#160;nebylo zrovna špatnou poklonou pro povahu oněch popudů, kterými se dával strhnout, že nejen nezabředl do žádných mimořádných potíží ani malérů, nýbrž požíval nejvřelejší úcty a&#160;vážnosti u&#160;všech, kdo ho znali. Musíme-li již přiznat pravdu, byl chviličku trochu rozladěný ze zklamání, že se mu nepodařilo opatřit důkazy podporující Oliverovo vyprávění hned při první příležitosti, kdy měl čáku nějaké získat. Ale brzo se zase vzpamatoval, a&#160;když viděl, že Oliverovy odpovědi na jeho otázky jsou stále stejně přímé a&#160;důsledné a&#160;že je Oliver stále pronáší s&#160;touž mírou zřejmé upřímnosti a&#160;pravdivosti jako kdy dřív, rozhodl se, že nadále již jeho odpovědím věnuje plnou víru.</p>
			<p class="MLP_text ParaOverride-1">Poněvadž Oliver znal jméno ulice, kde pan Brownlow bydlil, mohli jet rovnou cestou tam. Když do ní kočár zatáčel, tlouklo Oliverovi srdce tak prudce, že stěží mohl vůbec dýchat. „Tak, chlapče, který je to tedy dům?“</p>
			<p class="MLP_text ParaOverride-1">„Ten! Ten!“ volal Oliver a&#160;dychtivě ukazoval z&#160;okna. „Ten bílý. Ach, jeďte, prosím! Rychle, prosím, rychle! Je mi, jako bych měl umřít&#160;– celý se z&#160;toho třesu.“</p>
			<p class="MLP_text ParaOverride-1">„Nono, no!“ řekl dobrák doktor a&#160;poklepal mu na rameno. „Hned už je uvidíš a&#160;nebudou vědět radostí kudy kam, až tě spatří celého a&#160;zdravého.“</p>
			<p class="MLP_text ParaOverride-1">„Ach, to doufám!“ zvolal Oliver. „Byli ke mně hrozně hodní&#160;– tak hrozně, hrozně hodní na mě byli!“</p>
			<p class="MLP_text ParaOverride-1">Kočár drkotal dál. Zastavil se. Ne, to je špatný dům, ten vedlejší! Kočár pár kroků popojel a&#160;znovu zastavil. Oliver zvedl oči k&#160;oknům a&#160;slzy radostného očekávání mu kanuly crčkem po líci.</p>
			<p class="MLP_text ParaOverride-1">Leč běda! Bílý dům byl prázdný a&#160;v&#160;okně svítila cedule: „K&#160;pronajmutí.“</p>
			<p class="MLP_text ParaOverride-1">„Zaklepejte u&#160;druhého domu,“ křikl pan Losberne na kočího a&#160;vzal Olivera pod paždím. „Co se stalo s&#160;panem Brownlowem, co bydlíval vedle v&#160;domě, nevíte?“</p>
			<p class="MLP_text ParaOverride-1">Služebná nevěděla, ale prý se půjde zeptat. Za chviličku se vrátila se zprávou, že pan Brownlow rozprodal všechen majetek a&#160;před šesti nedělemi odjel do Západní Indie. Oliver sepjal ruce a&#160;malátně se zvrátil na sedadlo.</p>
			<p class="MLP_text ParaOverride-1">„A&#160;jeho hospodyně odjela také?“ zeptal se pan Losberne po krátké přestávce.</p>
			<p class="MLP_text ParaOverride-1">„Ano, prosím,“ odpověděla služebná. „Starý pán, hospodyně a&#160;ještě jeden pán, co byl přítel pana Brownlowa, všichni odjeli společně.“</p>
			<p class="MLP_text ParaOverride-1">„Tak to otočte zpátky domů,“ řekl pan Losberne kočímu, „a žádné zastavování a&#160;krmení koní, dokud nebudete z&#160;toho zatraceného Londýna venku!“</p>
			<p class="MLP_text ParaOverride-1">„A&#160;co ten knihkupec, prosím, pane?“ zažebronil Oliver. „Trefím tam, znám cestu. Pojeďte k&#160;němu, prosím vás! Pojeďte, pane, moc prosím!“</p>
			<p class="MLP_text ParaOverride-1">„Můj chlapče ubohá, tohohle zklamání je už na jeden den dost,“ odmítl doktor. „Až dost pro nás oba. Jestli pojedeme k&#160;tomu knihkupci, určitě se ukáže, že buďto umřel, nebo si zapálil střechu nad hlavou, nebo někam utekl. Ne, rovnou zpátky domů!“ A&#160;jak velel doktorův okamžitý popud, domů také jeli.</p>
			<p class="MLP_text ParaOverride-1">Toto trpké zklamání způsobilo Oliverovi i&#160;uprostřed jeho štěstí mnoho lítosti a&#160;zármutku, neboť v&#160;době nemoci se častokrát těšil přemítáním, co všechno mu asi řeknou pan Brownlow a&#160;paní Bedwinová a&#160;jaká to bude úžasná radost jim povědět, kolik dlouhých dnů a&#160;nocí strávil přemýšlením o&#160;všem, co pro něj udělali, a&#160;bědováním nad krutým odloučením od nich. V&#160;mnohých jeho nedávných útrapách ho rovněž vzpružovala a&#160;posilovala naděje, že se konečně bude moci v&#160;jejich očích očistit a&#160;vysvětlit jim, jak ho ti lupiči násilně odvlekli, a&#160;nyní představa, že odjeli tak daleko a&#160;odnesli si s&#160;sebou přesvědčení, že je podvodník a&#160;zloděj&#160;– přesvědčení, které možná zůstane nevyvráceno až do jeho smrti&#160;– bylo téměř víc, než mohl snést.</p>
			<p class="MLP_text ParaOverride-1">Tato okolnost však nezpůsobila v&#160;chování jeho dobroditelek žádnou změnu. Po dalších čtrnácti dnech, když to pěkné teplé počasí začalo myslit opravdu vážně a&#160;každý strom i&#160;rostlina vyháněly mladé lístky a&#160;bohaté květy, vykonaly všechny přípravy k&#160;odjezdu z&#160;chertseyského domu na několik měsíců. Stříbro, které tak rozjitřilo Faginovu hrabivost, poslaly do bankovní úschovny, dům ponechaly na starost Gilesovi a&#160;jedné služebné a&#160;potom odjely do letní vilky nedaleko na venkově a&#160;Olivera vzaly s&#160;sebou.</p>
			<p class="MLP_text ParaOverride-1">Kdo dovede vylíčit radost a&#160;rozkoš, klid mysli a&#160;slastnou pohodu, kterou neduživý hoch pociťoval v&#160;hojivém ovzduší vnitrozemské vesnice, obklopené zelenými vrchy a&#160;hustými lesy? Kdo dovede vypovědět, jak se scény míru a&#160;pokoje vsakují do mysli umořených obyvatel stěsnaných a&#160;hlučných měst a&#160;hluboko do jejich uštvaných srdcí vlévají svou vlastní svěžest? Je známo, že i&#160;takoví lidé, kteří prožili lopotný život v&#160;uzavřené prostoře přelidněných ulic a&#160;nikdy nebažili po změně, lidé, kterým se zvyk vskutku stal druhou přirozeností a&#160;kteří si časem téměř zamilovali každičkou cihlu i&#160;kámen vyznačující těsné hranice jejich každodenních pochůzek, nakonec zatoužili, když už po nich smrt vztahovala ruku, po jediném kratičkém pohledu na tvář přírody&#160;– a&#160;jen se přenesli daleko z&#160;místa svých dosavadních bolestí a&#160;radostí, rázem jako by se převtělili do nové existence. Jak se tak den ze dne došourávali do nějakého zeleného slunného ústraní, probouzel v&#160;nich pohled na oblohu a&#160;kopce i&#160;roviny a&#160;třpytivou vodu takové vzpomínky, že měli pocit, jako by jim jejich rychlý sklonek oslazovala předzvěst samého nebe, a&#160;nakonec klesli do hrobu stejně pokojně, jako jejich kalným a&#160;slabým zrakům zmizelo slunce, jehož západ pozorovali z&#160;okna své osamělé světnice sotva před několika hodinami! Vzpomínky, které vyvolává pokojná venkovská krajina, nejsou z&#160;tohoto světa, ani nepramení z&#160;jeho myšlenek a&#160;nadějí. Její ušlechtilý vliv nás možná naučí, jak uvít čerstvé věnce na hroby těch, jež jsme milovali, možná že očistí naše myšlenky a&#160;smete stará záští a&#160;nepřátelství&#160;– ale pod tím vším doutná i&#160;v&#160;nejméně přemítavé mysli matné a&#160;polorozvité vědomí, že takové city chovala již dlouho předtím v&#160;jakémsi dávném a&#160;dalekém čase, vědomí, které vyvolává vznešenost myšlenky na daleké časy příští a&#160;deptá veškerou pýchu a&#160;světskost.</p>
			<p class="MLP_text ParaOverride-1">Koutek, do kterého se uchýlili, byl rozkošný. Oliverovi, který své dosavadní dny strávil mezi mrzkou chátrou a&#160;uprostřed hluku a&#160;výtržností, připadalo, jako by se tam byl narodil do nového života. Po zdech vilky se pnuly růže a&#160;kozí list, kolem kmenů stromů se ovíjel břečťan a&#160;vzduch prosycovaly líbeznými vůněmi zahradní květiny. Hned vedle byl malý hřbitůvek, nikoli přecpaný vysokými nevzhlednými kamennými náhrobky, nýbrž posetý prostými mohylkami, porostlými svěžím drnem a&#160;mechem, pod nimiž odpočívali staří vesničané. Oliver se tam často zatoulal&#160;– a&#160;když si představil bídný hrob, v&#160;němž leží jeho matka, někdy se posadil a&#160;beze svědků usedavě vzlykal; ale jakmile zdvihl oči k&#160;hlubině oblohy nad hlavou, přestal si matku představovat ležící pod zemí a&#160;plakal pro ni sice opravdově, ale bez bolesti.</p>
			<p class="MLP_text ParaOverride-1">Byl to blažený čas. Dny plynuly klidně a&#160;pokojně a&#160;noci s&#160;sebou nepřinášely ani strach, ani starosti; žádné chřadnutí v&#160;ničemném vězení ani společnost ničemných lidí; nic než příjemné a&#160;radostné myšlenky. Každý den ráno docházel Oliver k&#160;bělohlavému starému pánovi, který bydlil blízko u&#160;místního kostelíčka a&#160;který ho učil psát a&#160;lépe číst a&#160;který mluvil tak přívětivě a&#160;dával si s&#160;ním tolik námahy, že se Oliver mohl roztrhat samou snahou, jen aby se mu zavděčil. Potom se buď procházel s&#160;paní Maylieovou a&#160;s&#160;Rózou a&#160;poslouchal jejich hovory o&#160;knihách, nebo si někdy zase sedl někde v&#160;stinném koutku blízko k&#160;nim a&#160;poslouchal, jak mladá dáma předčítá&#160;– u&#160;čehož by byl vydržel, třeba až by pro samou tmu nebylo vůbec vidět na písmena. Potom si musel napsat úkol na příští den a&#160;u&#160;toho sedával v&#160;malé světničce s&#160;vyhlídkou do zahrady a&#160;pilně na něm pracoval, až se pomalu zšeřil večer, kdy se dámy opět chodívaly projít a&#160;on s&#160;nimi; přitom poslouchal s&#160;takovou radostí všechno, co povídaly, a&#160;tak ho blažilo, když zatoužily po nějaké květině, pro kterou se musel někam vydrápat, nebo když zapomněly něco, pro co jim mohl doběhnout, že si samou ochotou nikdy nepřipadal dost rychlý. Když se pak setmělo úplně a&#160;vrátili se domů, mladá dáma se obyčejně posadila k&#160;pianu a&#160;hrála nějakou líbeznou melodii nebo tichým a&#160;jemným hlasem zpívala některou starou píseň, kterou právě chtěla její teta slyšet. V&#160;takových chvílích se nezažíhaly svíce a&#160;Oliver sedával u&#160;některého okna a&#160;naslouchal té líbezné hudbě v&#160;úplném vytržení.</p>
			<p class="MLP_text ParaOverride-1">A&#160;co teprve, když přišla neděle! Jak docela jinak trávil ten den proti tomu, jakým způsobem ho trávíval až dosud! A&#160;ke všemu jak šťastně&#160;– jako všechny ostatní dny v&#160;ten věru blažený čas! Předně šli ráno do toho kostelíčka, kde do oken šuměly zelené haluze a&#160;venku zpívali ptáci a&#160;kam nízkým portálem vanul svěží libý vzduch a&#160;plnil prostou budovu vonným dechem. Chudí lidé byli tak pečlivě oblečení a&#160;čistí a&#160;klečeli na modlitbách tak vroucně, že účast na společném shromáždění pro ně zjevně byla radostí, a&#160;nikoli tíživou povinností; a&#160;třebaže zpěv byl tak neumělý, byl procítěný a&#160;zněl (alespoň uším Oliverovým) melodičtěji než všechno, co kdy v&#160;životě slyšel v&#160;kostele předtím. Potom byly zase procházky jako obyčejně a&#160;navíc četné návštěvy v&#160;čistých domcích dělného lidu. A&#160;večer předčítal Oliver z&#160;bible jednu dvě kapitoly, na které se celý týden pečlivě připravoval, a&#160;výkon této povinnosti v&#160;něm budil hrdost a&#160;potěšení větší, než kdyby býval sám duchovní.</p>
			<p class="MLP_text ParaOverride-1">Ráno býval Oliver na nohou už v&#160;šest hodin a&#160;brousil široko daleko po okolí a&#160;plenil meze, aby natrhal kytici polního kvítí; s&#160;plnou náručí se potom vracel domů a&#160;stálo ho ještě mnoho péče a&#160;uvažování, než ji co nejpůsobivěji upravil k&#160;ozdobě ranního stolu. Rovněž se staral o&#160;čerstvý žabinec pro ptáčky slečny Maylieové (kterýžto předmět Oliver nastudoval pod zkušeným vedením obecního písaře) a&#160;zdobil jím klece s&#160;opravdu znaleckým vkusem. Když pro ten den opatřil ptáčky a&#160;vyšňořil klece, obyčejně se pro něj naskytla nějaká menší dobročinná posílka, kterou měl ve vesnici vyřídit; nebo nebylo-li té, hrával se někdy na obecní louce báječný kriket; nebo nebylo-li toho, vždycky se našla nějaká práce na zahradě nebo u&#160;kytiček, jíž se Oliver (který i&#160;tuto vědu studoval pod vedením téhož učitele, zkušeného zahradníka) věnoval s&#160;upřímným zápalem, až se konečně ukázala slečna Róza, a&#160;ta pak nezapomněla zahrnout tisícerou chválou všechno, co vykonal.</p>
			<p class="MLP_text ParaOverride-1">Tak uplynuly tři měsíce; tři měsíce, které by v&#160;životě smrtelníka hýčkaného vrcholnou přízní a&#160;milostí osudu snad bývaly nezkaleným štěstím, ale které v&#160;životě Oliverově byly čirou blažeností. Při nejryzejší a&#160;nejpřívětivější šlechetnosti na straně jedné a&#160;při nejopravdovější, nejvřelejší a&#160;nejprocítěnější vděčnosti na straně druhé nebylo divu, že s&#160;koncem té krátké doby Oliver Twist v&#160;rodině staré dámy a&#160;její neteře úplně zdomácněl a&#160;ty že vroucí oddanost jeho mladého a&#160;citlivého srdce oplácely tím, že byly na něj hrdé a&#160;zamilovaly si ho.</p>
		</div>
</body>
</html>