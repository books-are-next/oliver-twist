<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>oliver_twist-27</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="oliver_twist-27" xml:lang="cs-CZ">
		<div class="Z-kladn--textový-r-meček">
			<p id="_idParaDest-26" class="MLP_uroven2_kapitola ParaOverride-1">Kapitola dvacátá třetí</p>
			<p class="MLP_text_uprostred_-I- ParaOverride-1">Která obsahuje sukus příjemného rozhovoru mezi panem Bumblem <br/>a&#160;jednou dámou a&#160;ukazuje, že ani serbus nemusí být po všech <br/>stránkách zcela nepřístupný citům</p>
			<p class="MLP_text_bez1radku_-12-0- ParaOverride-1">Noc byla ledově studená. Sníh ležel na zemi zmrzlý v&#160;tvrdou tlustou kůru, takže rezavý vítr, který venku skučel, mohl navát jedině kupy závějí, které se usadily v&#160;odlehlých uličkách a&#160;koutech, a&#160;jako by si svůj hněv tím vztekleji vybíjel na každé oběti, kde prostě jakou našel, divoce je metal v&#160;kotoučích do výše, roztáčel je do tisícera mlžných vírů a&#160;rozprašoval je do vzduchu. Ponurá, černá, třeskutě mrazivá, byla to noc pro dobře bydlící a&#160;dobře živené, aby se sesedli kolem veselého ohně a&#160;děkovali Bohu, že jsou doma&#160;– a&#160;pro hladomřivé ubožáky bez přístřeší, aby si lehli a&#160;umřeli. V&#160;takový čas zavírá na našich pustých ulicích oči mnoho hlady vysílených vyvrženců, kteří je, ať už spáchali jakékoli zločiny, stěží mohou otevřít ve světě krutějším.</p>
			<p class="MLP_text ParaOverride-1">Takovou tvářnost měl zevnější svět, když se paní Corneyová, správcová špitálu, s&#160;kterým se naši čtenáři již seznámili jako s&#160;rodištěm Olivera Twista, usadila k&#160;přívětivému ohni ve svém soukromém pokojíku a&#160;s&#160;nemalou mírou zalíbení pohlédla na malý kulatý stolek, na němž stál tác přiměřeně velký k&#160;stolku a&#160;vybavený všemi nezbytnými potřebami k&#160;nejmilejšímu jídlu, jaké správcové znají. Zkrátka, paní Corneyová se chystala utěšit šálkem čaje. A&#160;když pohlédla od stolu ke krbu, kde si nejmenší myslitelný čajník pobzukoval nejlíbeznější myslitelnou písničku nejtenčím myslitelným hláskem, její niterné uspokojení zjevně vzrostlo&#160;– a&#160;to takovou měrou, že se paní Corneyová dokonce usmála.</p>
			<p class="MLP_text ParaOverride-1">„No,“ řekla správcová, opřela se loktem o&#160;stůl a&#160;zadívala se přemítavě do ohně, „jistě máme všichni hodně moc zač být vděčný! Hodně moc, jen kdybychom si to uvědomili. Ach jo!“</p>
			<p class="MLP_text ParaOverride-1">Paní Corneyová potřásla truchlivě hlavou, jako by bědovala nad duševní slepotou oněch špitálníků, kteří si to neuvědomují, a&#160;když pak stříbrnou lžičkou (svým soukromým majetkem) vysmejčila nejhlubší koutky dvouuncové plechovičky na čaj, pustila se do přípravy nápoje.</p>
			<p class="MLP_text ParaOverride-1">Div, jaká maličkost někdy poruší rovnováhu naší křehké mysli! Mezitímco paní Corneyová filozovala, černý čajník, protože byl velice malý a&#160;hned plný, překypěl a&#160;vřelá voda maličko opařila paní Corneyové ruku.</p>
			<p class="MLP_text ParaOverride-1">„Zatracenej čajník!“ vyjekla ctihodná matróna a&#160;velmi chvatně odstavila konvičku na patku. „Taková hloupá mrňavá konývka stačí akorát na dva kofle! K&#160;čemu je komu dobrá? Nikomu! Leda,“ dodala paní Corneyová, když se odmlčela, „leda snad takovýmu ubohýmu vopuštěnýmu tvoru, jako jsem já. Ach krindáčka!“</p>
			<p class="MLP_text ParaOverride-1">S&#160;těmi slovy sdřepla správcová do křesla, znovu se opřela loktem o&#160;stůl a&#160;přemítala o&#160;své opuštěnosti. Maličký čajník a&#160;jediný šálek na stole probudily v&#160;její mysli smutné vzpomínky na pana Corneyho (který spal věčným spánkem teprve pětadvacet let) a&#160;ty ji přemohly.</p>
			<p class="MLP_text ParaOverride-1">„Do smrti už nepřijdu k&#160;jinýmu!“ vzdychla si paní Corneyová mrzutě. „Do smrti už nepřijdu k&#160;jinýmu&#160;– takovýmu.“</p>
			<p class="MLP_text ParaOverride-1">Není jisté, týkala-li se tato poznámka manžela, nebo čajníku. Možná že předmětu druhého, protože se na něj paní Corneyová při těch slovech dívala a&#160;potom se ho chopila. Sotva usrkla z&#160;prvního šálku, aby čaj ochutnala, vyrušilo ji lehké zaklepání na dveře pokoje.</p>
			<p class="MLP_text ParaOverride-1">„No tak pojďte, dělejte!“ zvolala zostra paní Corneyová. „To asi zas umírá některá ta bába. Vždycky umírá, zrovna když sedím u&#160;jídla. Nestůjte tam, pouštíte mi sem zimu, to mi nedělejte. Co zas falíruje<span class="CharOverride-1"><span id="footnote-022-backlink"><a class="_idFootnoteLink _idGenColorInherit" href="../Text/oliver_twist_030.xhtml#footnote-022">23</a></span></span>, hm?“</p>
			<p class="MLP_text ParaOverride-1">„Nic, madam, nic,“ odpověděl mužský hlas.</p>
			<p class="MLP_text ParaOverride-1">„I&#160;krindáčka!“ zvolala matróna hlasem mnohem líbeznějším. „Že by pan Bumble?“</p>
			<p class="MLP_text ParaOverride-1">„K&#160;vašim službám, madam,“ řekl pan Bumble, který meškal za dveřmi proto, aby si napřed očistil boty a&#160;oklepal z&#160;kabátu sníh, a&#160;který nyní vstoupil do pokoje, v&#160;jedné ruce dvourohák a&#160;ve druhé malý raneček. „Mám zavřít dveře, madam?“</p>
			<p class="MLP_text ParaOverride-1">Dáma cudně váhala s&#160;odpovědí, aby se snad nedopustila nějaké nepatřičnosti, kdyby s&#160;panem Bumblem vedla rozmluvu za zavřenými dveřmi. Pan Bumble využil jejího váhání, a&#160;protože i&#160;jemu bylo velmi zima, zavřel bez dovolení.</p>
			<p class="MLP_text ParaOverride-1">„Psí počasí, viďte, pane Bumble,“ začala správcová.</p>
			<p class="MLP_text ParaOverride-1">„Věru psí, madam,“ potvrdil serbus. „Počasí ouplně protikulaturní, madam. Rozdali jsme, paní Corneyová, tohle dnešní mizerný vodpůldne jsme rozdali dobrejch dvacet štyrliberních chlebů a&#160;půldruhýho kola sýra, a&#160;ta žebrota není ještě pořád spokojená.“</p>
			<p class="MLP_text ParaOverride-1">„To se ví, že ne. Ta nebude spokojená nikdy, pane Bumble,“ řekla správcová a&#160;usrkávala přitom čaj.</p>
			<p class="MLP_text ParaOverride-1">„Věru že nikdy, madam,“ přisvědčil pan Bumble. „Máme tady třeba jednoho, co s&#160;vohledem na jeho ženu a&#160;početnou rodinu dostává štyrliberku chleba a&#160;poctivou libru sýra čistý váhy. A&#160;je vděčnej, madam? Je snad vděčnej? Ani co by za nehet vlezlo! Víte, co udělal, madam? Škemral vo krapet uhlí, prosím! Kdyby ho prej třeba bylo jen do kapesníku, říká. Uhlí! Co by dělal s&#160;uhlím? Vopek by si na něm sýr a&#160;pak by si přišel pro uhlí znova. Takhle to s&#160;těma lidma chodí, madam! Dejte jim dneska uhlího plnou zástěru, a&#160;pozejtří si přijdou pro novou, sprostý jak princové.“</p>
			<p class="MLP_text ParaOverride-1">Správcová projevila s&#160;tímto „srozumitelným“ přirovnáním naprostý souhlas a&#160;serbus pokračoval.</p>
			<p class="MLP_text ParaOverride-1">„Co živ jsem ještě neviděl,“ vykládal pan Bumble, „aby to dostoupilo takový míry jako dneska. Třeba jako předevčírem jeden mužskej&#160;– byla jste sama vdaná, madam, a&#160;tak vám to můžu povědět&#160;– jeden mužskej, sotvaže na sobě měl kus hadru (tu paní Corneyová sklopila oči k&#160;zemi), si vám přijde ke dveřím našeho chudinskýho radního, paní Corneyová, zrovinka když se k&#160;němu scházej hosti na večeři, a&#160;prej, povídá, nutně potřebuje podporu. A&#160;protože ne a&#160;ne vodejít a&#160;společnost to hrozně pohoršovalo, náš radní mu poslal libru brambor a&#160;půl pinty ovesnejch vloček.</p>
			<p class="MLP_text ParaOverride-1">‚Kristepane,‘ rozkřik se ten ničema nevděčná. ‚Co je mi tohle platný? To byste mi už taky mohli dát železný brejle!‘&#160;– ‚No dobrá,‘ povídá náš radní a&#160;všechno mu zas vzal, ‚tady nic jinýho nedostanete!‘&#160;– ‚To teda umřu na ulici!‘ povídá ten vandrák.&#160;– ‚Ale kde, ani nápad!‘ vodbyl ho náš radní.“</p>
			<p class="MLP_text ParaOverride-1">„Ha, ha! To je namoutě povedený! Docela podobný panu Gran­nettovi, viďte?“ přerušila ho v&#160;řeči správcová. „Co dál, pane Bumble?“</p>
			<p class="MLP_text ParaOverride-1">„Co dál, madam?“ opáčil serbus. „Teda vodešel&#160;– a&#160;taky na ulici vopravdu umřel. Takoví jsou ti žebráci paličáci!“</p>
			<p class="MLP_text ParaOverride-1">„To přesahuje všechny meze, to bych nikdá nebyla věřila,“ prohlásila správcová rozhořčeně. „Ostatně nemyslíte, že podpora mimo ústav je v&#160;každým případě moc špatná věc, pane Bumble? Jste přeci vzdělanej a&#160;zkušenej pán a&#160;měl byste to vědět. No řekněte!“</p>
			<p class="MLP_text ParaOverride-1">„Paní Corneyová,“ pravil serbus s&#160;úsměvem, jakým se usmívají lidé, kteří si jsou vědomi, že o&#160;věci vědí víc než druzí, „mimoústavní pomoc, patřičně uplatňovaná&#160;– pravím patřičně uplatňovaná, madam!&#160;– je spásou kulatury. Hlavní zásada mimoústavní pomoci je dávat chudejm zrovinka to, co nepotřebujou&#160;– to je pak votráví chodit vo podporu.“</p>
			<p class="MLP_text ParaOverride-1">„Krindáčka!“ zvolala paní Corneyová. „Taky povedenej nápad, na mou pravdu!“</p>
			<p class="MLP_text ParaOverride-1">„Baže. Jen mezi štyrma vočima, madam,“ opáčil pan Bumble, „to je právě hlavní zásada. A&#160;to je taky důvod, když se kouknete na kterej chcete případ, co se dostane do těch nestydatejch novin, proč vždycky vidíte, že nemocná rodina dostala jako podporu kus sýra. To je teďka pravidlem, paní Corneyová, po celej zemi. Ale tohle jsou všecko, madam, ouřední tajemství,“ pokračoval serbus a&#160;shýbl se, aby rozvázal raneček, „a nesmí se vo nich mluvit, abych tak řek, mezi kulaturníma hodnostářema, jako jsme my dva. Tohle je portský, madam, co vejbor vobjednal pro marodný&#160;– vopravdický, čerstvý, pravý portský, teprv dneska dopůldne stočený ze sudu&#160;– čirý jak křišťál&#160;– a&#160;žádná sedlina!“</p>
			<p class="MLP_text ParaOverride-1">Když nejdřív podržel první láhev proti světlu a&#160;důkladně vínem zatřepal, aby si ověřil jeho výbornou jakost, postavil pan Bumble obě láhve na desku prádelníku, složil šátek, v&#160;němž je přinesl zabalené, pečlivě si ho uložil do kapsy a&#160;chopil se klobouku, jako by se chystal odejít.</p>
			<p class="MLP_text ParaOverride-1">„Budete mít na cestu notnou zimu, pane Bumble,“ prohodila správcová.</p>
			<p class="MLP_text ParaOverride-1">„Fučí tam, madam,“ odpověděl pan Bumble a&#160;přitom si vyhrnul límec u&#160;pláště, „div že jednomu uši neupadnou.“</p>
			<p class="MLP_text ParaOverride-1">Správcová se podívala z&#160;malého čajníku na serbusa, který již kráčel ke dveřím, a&#160;zrovna když si serbus odkašlal úvodem k&#160;tomu, aby jí popřál dobrou noc, ostýchavě se zeptala, jestli&#160;– jestli by si nechtěl vypít šálek čaje?</p>
			<p class="MLP_text ParaOverride-1">Pan Bumble si bleskurychle ohrnul límec zase dolů, odložil klobouk a&#160;hůl na židli a&#160;jinou židli si přitáhl ke stolu. Mezitímco si pomaličku sedal, podíval se na dámu. Ta upřela oči na čajník. Pan Bumble si znova odkašlal a&#160;slabounce se usmál.</p>
			<p class="MLP_text ParaOverride-1">Paní Corneyová vstala a&#160;šla do kredence pro druhý šálek a&#160;talířek. Když se posadila, opět se její oči střetly s&#160;pohledem dvorného serbusa; začervenala se a&#160;věnovala se plně přípravě jeho čaje. Pan Bumble si zase odkašlal&#160;– tentokrát hlasitěji, než si odkašlával až doposud.</p>
			<p class="MLP_text ParaOverride-1">„Sladký? Pane Bumble?“ ptala se správcová a&#160;vzala do ruky cukřenku.</p>
			<p class="MLP_text ParaOverride-1">„Moc sladký, madam, arciže,“ přisvědčil pan Bumble. Při těch slovech upřel oči na paní Corneyovou&#160;– a&#160;vypadal-li kdy nějaký serbus něžně, tak tím serbusem byl tu chvíli pan Bumble.</p>
			<p class="MLP_text ParaOverride-1">Čaj byl konečně hotový a&#160;dáma mu ho mlčky předložila. Když si nejdřív přes kolena rozestřel kapesník, aby mu drobečky neposkvrnily nádheru podkolenic, pustil se pan Bumble do jídla a&#160;do pití a&#160;tyto požitky chvílemi prostřídával hlubokými vzdechy; ty však neměly nejmenší škodlivý účinek na jeho apetyt, ba právě naopak se zdálo, jako by mu spíš v&#160;jeho výkonu na poli čaje a&#160;topinek jen napomáhaly.</p>
			<p class="MLP_text ParaOverride-1">„Máte kočičku, madam, jak vidím,“ pravil pan Bumble a&#160;zadíval se na zvíře, které se uprostřed svých dětiček vyhřívalo před krbem, „a taky koťátka, namoutě!“</p>
			<p class="MLP_text ParaOverride-1">„Mám je ráda, pane Bumble, že si to nedovedete představit,“ odpověděla správcová. „Takový jsou vám šťastný, takový hravý, takový veselý, že to pro mě jsou hotový společnice.“</p>
			<p class="MLP_text ParaOverride-1">„Moc milý zvířátka, madam,“ opáčil pan Bumble pochvalně, „ukrut­ně domácký.“</p>
			<p class="MLP_text ParaOverride-1">„To jistě!“ potvrdila správcová s&#160;nadšením. „A&#160;jak vám taky k&#160;tomu svýmu domovu lnou! Učiněná radost, na mou pravdu.“</p>
			<p class="MLP_text ParaOverride-1">„Vzácná paní Corneyová,“ zahovořil pan Bumble pomalu a&#160;čajovou lžičkou si udával takt, „chci říct jen tolik, madam, že kdyby ňáká kočka nebo kotě, co může žít s&#160;váma, madam, k&#160;svýmu domovu nelnulo, tak by, prosím, muselo bejt vosel.“</p>
			<p class="MLP_text ParaOverride-1">„Ale pane Bumble!“ zaprotestovala paní Corneyová. „Nemá žádnou cenu zastírat fakta, madam,“ namítl pan Bumble a&#160;zvolna mával lžičkou s&#160;jakousi milostně roztouženou důstojností, což dodávalo jeho slovům dvojnásobný důraz. „S&#160;potěšením bych takový zvíře vlastníma rukama utopil.“</p>
			<p class="MLP_text ParaOverride-1">„To jste tedy ukrutník,“ opáčila matróna vzrušeně a&#160;zároveň natáhla ruku po serbusově šálku, „a ještě k&#160;tomu máte hrozně tvrdé srdce.“</p>
			<p class="MLP_text ParaOverride-1">„Tvrdý srdce, já, madam?“ ohradil se pan Bumble. „Tvrdý?“ Bez dalšího slova pan Bumble šálek vydal a&#160;stiskl paní Corneyové malíček, když ho od něho brala; potom si dvakrát plácl otevřenou dlaní na premovanou vestu, vydal mohutný vzdech a&#160;odstrčil se s&#160;židlí malinký kousek dál od ohně.</p>
			<p class="MLP_text ParaOverride-1">Byl to kulatý stůl, a&#160;poněvadž paní Corneyová a&#160;pan Bumble seděli proti sobě s&#160;nevelkou mezerou mezi sebou a&#160;čelem ke krbu, je zcela jasné, že když se pan Bumble odtáhl od ohně, ale přitom dál zůstával u&#160;stolu, zvětšil tím vzdálenost mezi sebou a&#160;paní Corneyovou, kteréžto počínání bude leckterý moudrý čtenář nepochybně mít chuť obdivovat a&#160;pokládat je za projev velkého hrdinství ze strany pana Bumbla&#160;– neboť doba, místo i&#160;příležitost ho v&#160;té chvíli do jisté míry pokoušely k&#160;pronesení určitých něžných nicůtek, které, nechť již rtům lehkomyslníků a&#160;větroplachů sluší třeba sebelíp, vskutku připadají nezměrně nedůstojné soudců této země, členů parlamentu, ministrů, primátorů a&#160;ostatních vysokých veřejných hodnostářů, a&#160;tím vyšší měrou ovšem vznešenosti a&#160;vážnosti obecního serbusa, který (jak je dobře známo) má být z&#160;nich všech nejpřísnější a&#160;nejneoblomnější.</p>
			<p class="MLP_text ParaOverride-1">Ale ať už měl pan Bumble úmysly jakékoli (a není pochyby, že byly co nejlepší), naneštěstí se nahodilo, jak jsme zde uvedli již dvakrát, že stůl byl kulatý; proto tedy pan Bumble, jak se kousek po kousku pošupoval s&#160;židlí, brzy začal vzdálenost mezi sebou a&#160;matrónou zmenšovat, a&#160;poněvadž v&#160;cestování po obvodu kruhové desky vytrvale pokračoval, časem dostrkal svou židli docela blízko ke křeslu, v&#160;němž seděla správcová. Obě židle se dokonce dotýkaly&#160;– a&#160;jakmile do sebe drcly, pan Bumble přestal popojíždět.</p>
			<p class="MLP_text ParaOverride-1">Nu, kdyby byla správcová uhnula s&#160;křeslem doprava, byl by ji ožehl oheň, a&#160;kdyby doleva, nutně musila padnout panu Bumblovi do náruče. Proto (jakožto žena diskrétní a&#160;také prozíravá, takže tyto následky nepochybně vytušila na první pohled) zůstala sedět na místě a&#160;podala panu Bumblovi další šálek čaje.</p>
			<p class="MLP_text ParaOverride-1">„Tvrdý srdce, já, paní Corneyová?“ ptal se pan Bumble, mezitímco si lžičkou míchal čaj a&#160;zároveň hleděl zpod čela správcové do tváře. „Máte tvrdý srdce vy, paní Corneyová?“</p>
			<p class="MLP_text ParaOverride-1">„Krindáčka!“ zvolala matróna. „To je moc divná otázka od svobodného mužského. Nač to, prosím vás, potřebujete vědět, pane Bumble?“</p>
			<p class="MLP_text ParaOverride-1">Serbus vypil čaj do poslední kapky&#160;– dochroupal zbytek topinky&#160;– smetl si z&#160;kolen drobečky&#160;– utřel si ústa&#160;– a&#160;chladnokrevně matrónu políbil.</p>
			<p class="MLP_text ParaOverride-1">„Pane Bumble!“ zvolala ona diskrétní dáma šeptem&#160;– leknutí bylo totiž tak silné, že úplně ztratila hlas. „Pane Bumble, začnu křičet!“ Pan Bumble na to neodpověděl, nýbrž pomalým a&#160;důstojným pohybem objal správcovou jednou rukou v&#160;pase.</p>
			<p class="MLP_text ParaOverride-1">Když už dáma jednou prohlásila, že má v&#160;úmyslu křičet, byla by při této další opovážlivosti samozřejmě zakřičela, kdyby tu námahu nebylo učinilo zbytečnou nenadálé kvapné zaklepání na dveře, neboť pan Bumble, sotva je zaslechl, nadmíru svižně přiskočil k&#160;lahvím vína a&#160;začal je velice horlivě oprašovat, kdežto správcová se zároveň zostra ptala, kdože je. Stojí za zaznamenání, jakožto vysoce zajímavý lékařský případ účinnosti náhlého překvapení jako protiléku k&#160;paralyzování následků extrémního šoku, že její hlas ihned zase plně nabyl veškeré své úřední příkrosti.</p>
			<p class="MLP_text ParaOverride-1">„Líběj odpustit, paní vrchní,“ řekla zvadlá stará špitálnice, příšerně ohyzdná, která strčila hlavu do dveří, „ale stará Sally pracuje rychle ke konci.“</p>
			<p class="MLP_text ParaOverride-1">„No a&#160;co je mi do toho?“ odsekla zlostně správcová. „Já ji přec naživu neudržím, ne?“</p>
			<p class="MLP_text ParaOverride-1">„To jistě ne, paní vrchní,“ odvětila stařena, „to nemůže nikdo&#160;– tý je už všecka pomoc marná. Já už viděla umírat hodně lidu, malinký nunátka i&#160;velký silný mužský, a&#160;moc dobře poznám, komu dohořívá svíčka. Ale tuhle něco tíží na srdci, a&#160;když ji nezmůže mrákota&#160;– a&#160;to je řídko, anžto má moc těžký umírání&#160;– tak povídá, že chce něco říct, co musej slyšet voni. Dokavad k&#160;ní nepřijdou, paní vrchní, tak nebude moct klidně umřít.“</p>
			<p class="MLP_text ParaOverride-1">V&#160;odpověď na tuto zprávu zabrumlala ctihodná paní Corneyová několik nadávek na adresu starých bab, co neumějí ani umřít, aby svými naschvály neotravovaly představené, a&#160;když se zachumlala do tlustého šátku, který ve spěchu popadla, stručně požádala pana Bumbla, aby tam na ni počkal, dokud se nevrátí&#160;– pro případ, že by se stalo něco mimořádného. Potom přikázala poslici, aby šla rychle a&#160;nepajdala se do schodů celou noc, a&#160;když ve velmi nemilostivém rozpoložení vykročila z&#160;pokojíku za ní, celou cestu hubovala.</p>
			<p class="MLP_text ParaOverride-1">Chování pana Bumbla, jakmile zůstal v&#160;pokoji o&#160;samotě, bylo poněkud nevysvětlitelné. Otevřel kredenc, spočítal čajové lžičky, potěžkal klíšťky na cukr, pečlivě prozkoumal stříbrnou konvičku na mléko, aby se přesvědčil, je-li z&#160;pravého kovu, a&#160;když po těchto stránkách ukojil zvědavost, narazil si svůj dvourohák napříč a&#160;s&#160;velkou vážností čtyřikrát za sebou obtančil kulatý stůl. Jakmile tento prapodivný výstup ukončil, opět si dvourohák sundal, pohodlně se roztáhl před krbem zády k&#160;ohni, a&#160;jak se zdálo, zaměstnával mysl přesnou inventurou nábytku.</p>
			<hr class="HorizontalRule-1"/>
			<div class="_idFootnotes">
				<div id="footnote-022" class="_idFootnote">
					<p class="MLP_pozn_pod_carou ParaOverride-1"><a class="_idFootnoteAnchor _idGenColorInherit" href="../Text/oliver_twist_030.xhtml#footnote-022-backlink">23</a>  Není v&#160;pořádku. <span class="MLP_znak_kurziva_9b CharOverride-2">Pozn. red.</span></p>
				</div>
			</div>
		</div>
</body>
</html>