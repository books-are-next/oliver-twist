<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>oliver_twist-8</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="oliver_twist-8" xml:lang="cs-CZ">
		<div class="Z-kladn--textový-r-meček">
			<p id="_idParaDest-7" class="MLP_uroven2_kapitola ParaOverride-1">Kapitola čtvrtá</p>
			<p class="MLP_text_uprostred_-I- ParaOverride-1">Oliverovi se nabízí jiné místo,<br/>a&#160;tak učiní první krok do občanského života</p>
			<p class="MLP_text_bez1radku_-12-0- ParaOverride-1">Vznešené rodiny, nemohou-li mladému muži, který dospívá, zajistit výhodné postavení ani stávajícím vlastnictvím, ani majetkovým nápadem zpětným, budoucím nebo očekávaným, mívají velmi zhusta ve zvyku poslat ho na moře. Řídě se příkladem tak moudrým a&#160;prospěšným, vstoupil výbor v&#160;společnou úradu, nebylo-li by výhodné Olivera Twista vypravit na nějakou malou obchodní loď, plující do některého pěkného nezdravého přístavu. Tento plán se nabízel jako to nejlepší, co lze s&#160;hochem vůbec počít, neboť bylo pravděpodobné, že ho pán lodi jednoho krásného dne v&#160;laškovné náladě po obědě umrská nebo mu železnou tyčí rozrazí lebku&#160;– kterážto kratochvíle, jak je všeobecně známo, je u&#160;pánů onoho druhu zábavou velice oblíbenou a&#160;běžnou. Čím déle pohlížel výbor na příklad z&#160;tohoto hlediska, tím všestrannější se jevily výhody toho kroku, a&#160;tak dospěl nakonec k&#160;závěru, že jediná cesta, jak se o&#160;Olivera účinně postarat, je poslat ho bez meškání na moře.</p>
			<p class="MLP_text ParaOverride-1">Vyslali tedy pana Bumbla na předběžné výzvědy s&#160;tím cílem, aby se porůznu přeptal, nenašel-li by se někde takový či onaký kapitán, který hledá mladého plavčíka bez přítelíčka na světě, a&#160;právě se pan Bumble vracel do špitálu, aby podal zprávu o&#160;výsledku svého pátrání, když vtom se u&#160;vrat srazil s&#160;nikým menším než s&#160;panem Sowerberrym, místním pohřebníkem.</p>
			<p class="MLP_text ParaOverride-1">Pan Sowerberry byl velký, vyzáblý, hranatý muž, oblečený do oblýskaných černých šatů, spravovaných bavlněných punčoch téže barvy a&#160;tomu odpovídajících střevíců. Příroda ho sice nenadala usměvavými rysy, ale vcelku s&#160;velkou oblibou pěstoval stavovský humor. Měl pružný krok a&#160;jeho obličej prozrazoval žertovné rozpoložení, když přistoupil k&#160;panu Bumblovi a&#160;srdečně mu potřásl rukou.</p>
			<p class="MLP_text ParaOverride-1">„Vzal jsem právě míru těm dvěma ženským, co včera umřely, pane Bumble,“ ohlásil pohřebník.</p>
			<p class="MLP_text ParaOverride-1">„Z&#160;vás bude jednou ještě boháč, pane Sowerberry,“ prohlásil serbus a&#160;hrábl palcem a&#160;ukazováčkem do tabatěrky, z&#160;níž mu pohřebník nabízel a&#160;která byla důmyslnou miniaturou sklapovací rakve. „Jářku, z&#160;vás bude jednou ještě boháč, pane Sowerberry,“ opakoval pan Bumble a&#160;přátelsky přitom poklepával holí pohřebníkovi na rameno.</p>
			<p class="MLP_text ParaOverride-1">„Myslíte?“ zeptal se pohřebník tónem, který pravděpodobnost této události napůl připouštěl a&#160;napůl popíral. „Ceny povolené výborem jsou strašně knop, pane Bumble.“</p>
			<p class="MLP_text ParaOverride-1">„Však ty vaše rakve taky,“ opáčil serbus s&#160;náběhem k&#160;smíchu navlas tak patrným, jak si smí dovolit velký hodnostář.</p>
			<p class="MLP_text ParaOverride-1">To pana Sowerberryho náramně pobavilo, jak se od něho také samozřejmě čekalo, a&#160;rozesmál se, že dlouho nevěděl, kdy přestat. „No teda, pane Bumble,“ řekl konečně, „to se musí přiznat, od toho času, co se zavedl ten nový stravovací řád, jsou rakve krapet užší a&#160;mělčí, než bývaly předtím&#160;– ale nějaký ten výdělek jeden mít musí, pane Bumble. Řádně vyschlé dřevo je drahé zboží, pane, a&#160;všechno železné kování sem vozíme po vodě až z&#160;Birminghamu.“</p>
			<p class="MLP_text ParaOverride-1">„Inu jo,“ řekl pan Bumble, „každý řemeslo má svý stinný stránky. Přiměřenej vejdělek je samo sebou docela přípustnej.“</p>
			<p class="MLP_text ParaOverride-1">„Ovšem, ovšem,“ přisvědčil pohřebník. „A&#160;když nevydělám zrovna na tomhle artiklu nebo na tom, no, nakonec si přeci jen nějak přijdu na své, víme? He, he, he!“</p>
			<p class="MLP_text ParaOverride-1">„Ba právě,“ přikývl pan Bumble.</p>
			<p class="MLP_text ParaOverride-1">„Ačkoli musím říct,“ pokračoval pohřebník, navazuje na nit svých vývodů tam, kde ji obecní sluha přetrhl, „ačkoli musím říct, pane Bumble, že musím zápolit s&#160;jednou obrovskou nevýhodou&#160;– že totiž právě tlustí odcházejí nejdřív. Takoví, co viděli lepší časy a&#160;dlouhý roky platili obecní dávky, zhasínají první, když přijdou do špitálu&#160;– a&#160;dejte si říct, pane Bumble, takové tři čtyři coule na to, než kolik jeden počítal, udělají člověku pořádnou díru do rozpočtu&#160;– zvlášť když má jeden na starost ještě rodinu, pane.“</p>
			<p class="MLP_text ParaOverride-1">Poněvadž to pan Sowerberry říkal s&#160;náležitým rozhořčením člověka, jemuž se děje křivda, a&#160;poněvadž pan Bumble vyciťoval, že to nakonec vlastně vrhá jistý stín na čest obce, pokládal posléze jmenovaný pán za radno změnit předmět hovoru. A&#160;protože mu v&#160;hlavě ležel především Oliver Twist, zavedl hovor na něj.</p>
			<p class="MLP_text ParaOverride-1">„Abych nezapomněl,“ začal pan Bumble, „nevíte náhodou vo někom, kdo potřebuje hocha, co? Obecního sirotka na vyučení, co nám je pro tu chvíli přítěží&#160;– žernovem, abysme tak řekli, na kulaturním krku? Za skvělejch podmínek, pane Sowerberry, za skvělejch podmínek!“ Mezi řečí zdvihl pan Bumble hůl k&#160;vyhlášce nad hlavou a&#160;třikrát důrazně klepl na slova „pět liber“, vysazená samými velkými písmeny ze stojaté latinky obrovských rozměrů.</p>
			<p class="MLP_text ParaOverride-1">„I&#160;sakulente,“ zvolal pohřebník a&#160;uchopil pana Bumbla za zlatem oprýmkovanou klopu jeho úředního kabátu, „vždyť zrovinka o&#160;tom jsem si s&#160;vámi chtěl promluvit. Abyste věděl&#160;– jejda, to jsou nóbl knoflíky, pane Bumble! Ještě jsem si jich ani nevšiml.“</p>
			<p class="MLP_text ParaOverride-1">„To si myslím, jsou moc pěkný,“ přisvědčil serbus, sklonil hlavu a&#160;pyšně se zadíval na velké mosazné knoflíky, které mu zdobily kabát. „Je na nich vypresovaný to samý co na vobecní pečeti&#160;– milosrdnej Samaritán, jak ošetřuje nemocnýho a&#160;zraněnýho člověka. Ten kabát jsem dostal vod vejboru prezentem k&#160;Novýmu roku, pane Sowerberry. Prvně jsem ho měl na sobě, pamatuju, když jsem asis­toval při vyšetřující porotě stran toho zbídačelýho kramáře, co umřel vo půlnoci v&#160;tom průjezdu.“</p>
			<p class="MLP_text ParaOverride-1">„Už si vzpomínám,“ potvrdil pohřebník. „Porota tenkrát rozhodla: Smrt zaviněná prochladnutím a&#160;nedostatkem základních životních potřeb&#160;– mám pravdu?“</p>
			<p class="MLP_text ParaOverride-1">Pan Bumble přikývl.</p>
			<p class="MLP_text ParaOverride-1">„A&#160;vynesla myslím vůbec zvláštní výrok,“ pokračoval pohřebník, „protože připojila nějaký dodatek jako v&#160;tom smyslu, že kdyby býval chudinský dozorce…“</p>
			<p class="MLP_text ParaOverride-1">„Chm! Bláznovství!“ přerušil ho serbus. „Kdyby si vejbor měl všímat všech nesmyslů, co taková nevědomá porota nažvaní, to by měl práce, že by nevěděl co dřív.“</p>
			<p class="MLP_text ParaOverride-1">„Svatá pravda,“ přisvědčil pohřebník. „To by teda měl.“</p>
			<p class="MLP_text ParaOverride-1">„Porotci,“ pravil pan Bumble a&#160;sevřel hůl pevně v&#160;hrsti, jak míval ve zvyku, když se v&#160;něm začínala bouřit krev, „porotci jsou nekramotná, sprostá, potměšilá cháska.“</p>
			<p class="MLP_text ParaOverride-1">„To teda jsou,“ přikývl pohřebník.</p>
			<p class="MLP_text ParaOverride-1">„Nemají v&#160;sobě kusa filozofie nebo hospodářskýho rozhledu, ani co by za nehet vešlo,“ řekl serbus a&#160;opovržlivě luskl prsty.</p>
			<p class="MLP_text ParaOverride-1">„To teda nemají,“ potvrdil pohřebník.</p>
			<p class="MLP_text ParaOverride-1">„Hnusejí se mi,“ řekl serbus, v&#160;obličeji čím dál tím rudější.</p>
			<p class="MLP_text ParaOverride-1">„To mně teda taky,“ souhlasil pohřebník.</p>
			<p class="MLP_text ParaOverride-1">„Já jen bych si přál, abysme nějakou takovou jankovatou porotu dostali na pár tejdnů k&#160;nám do oustavu,“ pokračoval serbus. „Z&#160;těch pravidel a&#160;předpisů vejboru by jí brzo spad hřebínek.“</p>
			<p class="MLP_text ParaOverride-1">„To určitě, žádný strach,“ přikývl pohřebník a&#160;souhlasně se při těch slovech usmíval, aby utišil rostoucí hněv rozhořčeného obecního hodnostáře.</p>
			<p class="MLP_text ParaOverride-1">Pan Bumble si sundal dvourohý klobouk, z&#160;hloubi jeho dýnka vylovil šátek, setřel si z&#160;čela pot, který ho samou zlostí zalil, opět si dvourohák nasadil, obrátil se k&#160;pohřebníkovi a&#160;již klidnějším hlasem pravil:</p>
			<p class="MLP_text ParaOverride-1">„No jářku&#160;– co teda s&#160;tím klukem?“</p>
			<p class="MLP_text ParaOverride-1">„Aha,“ vzpamatoval se pohřebník, „no, přeci víte, pane Bumble, že platím mastnou chudinskou dávku.“</p>
			<p class="MLP_text ParaOverride-1">„Hm,“ zahučel pan Bumble, „tak co?“</p>
			<p class="MLP_text ParaOverride-1">„No,“ odpověděl pohřebník, „tak mě napadlo, že když platím tolik na chudé, mám taky právo dostat z&#160;nich zpátky, kolik jen můžu, pane Bumble. A&#160;tak&#160;– a&#160;tak&#160;– myslím, že si toho kluka vezmu sám.“</p>
			<p class="MLP_text ParaOverride-1">Pan Bumble popadl pohřebníka pod paždím a&#160;odvedl ho do budovy. Pan Sowerberry pobyl pět minut v&#160;důvěrném hovoru s&#160;výborem a&#160;bylo dohodnuto, že ještě týž večer k&#160;němu Oliver přijde „na průbu“&#160;– rčení, jež v&#160;případě obecního učedníka znamená, že shledá-li mistr po krátké zkušební době, že z&#160;hocha vytluče dost práce, aniž do něho musí cpát tuze mnoho jídla, dostane ho na určitou řadu let a&#160;může si s&#160;ním dělat, co se mu zlíbí.</p>
			<p class="MLP_text ParaOverride-1">Když toho večera přivedli malého Olivera před „pány“ a&#160;ti mu oznámili, že ještě dnes půjde do služby k&#160;rakváři jako hoch pro všechno a&#160;kdyby si na to místo stěžoval nebo se kdy vrátil znovu obci na krk, že ho pošlou na moře, kde ho někdo buďto utopí, anebo mu rozmlátí hlavu, jak se zrovna nahodí, dal najevo tak málo pohnutí, že ho jednomyslně prohlásili za otrlého mladého ničemu a&#160;panu Bumblovi nařídili, aby ho okamžitě odvedl.</p>
			<p class="MLP_text ParaOverride-1">Leč třebaže bylo zcela přirozené, že spíš než kdo jiný na světě právě náš výbor musí podlehnout silnému pocitu ctnostného pohoršení a&#160;zděšení, projeví-li kdokoli sebemenší známku nedostatku citu, v&#160;daném případě byli páni značně na omylu. Prostá skutečnost byla, že Oliver, místo aby měl citu tuze málo, měl ho spíš tuze mnoho; a&#160;byl na nejlepší cestě k&#160;tomu, že vlivem špatného zacházení, jehož se mu až dosud dostávalo, na celý život propadne zvířecí otupělosti a&#160;zarputilosti. Zprávu o&#160;svém novém údělu vyslechl bez jediného hlesu, a&#160;když mu do ruky strčili jeho zavazadlo&#160;– jež nebylo nijak těžko unést, protože všechno se vešlo do papírového balíčku asi šest palců krát šest velkého a&#160;tři palce vysokého&#160;– stáhl si čepici do čela, znovu se chytil manžety na páně Bumblově rukávu a&#160;dal se tímto hodnostářem odvést do nového očistce.</p>
			<p class="MLP_text ParaOverride-1">Chvíli táhl pan Bumble Olivera za sebou bez povšimnutí i&#160;beze slova&#160;– neboť serbus nesl hlavu velmi vysoko, jak se na serbusa vždycky patří&#160;– a&#160;protože bylo ten den větrno, byl malý Oliver úplně zahalen rozevlátými šosy páně Bumblova kabátu, jak je vítr rozvíval a&#160;odhaloval v&#160;plné kráse jeho revérovou<span class="CharOverride-1"><span id="footnote-006-backlink"><a class="_idFootnoteLink _idGenColorInherit" href="../Text/oliver_twist_011.xhtml#footnote-006">7</a></span></span> vestu a&#160;hnědavé sametové podkolenice. Když se však přiblížili k&#160;cíli cesty, uznal pan Bumble za účelné shlédnout z&#160;výše a&#160;přesvědčit se, je-li hoch řádně způsobilý předstoupit před zkoumavé oko nového pána. A&#160;to také s&#160;vhodným a&#160;patřičným výrazem milostivého ochráncovství vzápětí učinil.</p>
			<p class="MLP_text ParaOverride-1">„Olivere!“ pravil pan Bumble.</p>
			<p class="MLP_text ParaOverride-1">„Prosím, pane?“ odpověděl Oliver tichým, třaslavým hlasem.</p>
			<p class="MLP_text ParaOverride-1">„Dej tu čepici z&#160;očí a&#160;drž hlavu hezky rovně, panáčku!“</p>
			<p class="MLP_text ParaOverride-1">Třebaže Oliver ihned učinil, co se od něho žádalo, a&#160;hřbetem volné ruky si hbitě přetřel oči, přece mu v&#160;nich zůstala slza, když je pozdvihl k&#160;svému průvodci. A&#160;protože na něj pan Bumble upíral přísný pohled, skutálela se mu po tvářičce. Za ní následovala hned druhá a&#160;další. Dítě se silně bránilo, ale všechna jeho snaha byla marná. Vytáhlo druhou ruku z&#160;ruky pana Bumbla a&#160;oběma si zakrylo tvář&#160;– a&#160;plakalo, až mu mezi bradou a&#160;hubenými prstíčky prosakovaly slzy.</p>
			<p class="MLP_text ParaOverride-1">„No ne!“ zvolal pan Bumble, zarazil se na místě a&#160;vrhl na malého svěřence pohled plný hluboké zloby. „No ne! Viděl jsem už v&#160;životě něco nevděčnejch a&#160;zlejch kluků, ale takovýho jako ty, Olivere, jsem ještě&#160;–“</p>
			<p class="MLP_text ParaOverride-1">„Ne, prosím, ne,“ vzlykal Oliver a&#160;křečovitě se držel ruky, která třímala dobře známou hůl, „ne, prosím, ne! Já budu doopravdy hodný, doopravdy, doopravdy budu hodný, prosím! Jsem hrozně malý, pane, a&#160;jsem tak&#160;– tak&#160;–“</p>
			<p class="MLP_text ParaOverride-1">„Co seš tak?“ ptal se pan Bumble užasle.</p>
			<p class="MLP_text ParaOverride-1">„Tak sám, pane! Tak hrozně sám!“ plakalo dítě. „Nikdo mě nemůže ani vidět. Ach pane, prosím vás, pěkně vás prosím, nezlobte se na mě!“ Dítě si bušilo pěstičkou na srdce a&#160;hledělo svému společníku do obličeje se slzami hořkého bolu.</p>
			<p class="MLP_text ParaOverride-1">S&#160;jistým údivem zíral pan Bumble po několik okamžiků na Oliverův žalostný a&#160;bezbranný zjev, a&#160;když si třikrát čtyřikrát chraplavě odkašlal a&#160;zahučel něco „vo tom protivným kašli“, poručil Oliverovi, aby si utřel oči a&#160;byl hodný. Potom ho znovu vzal za ruku a&#160;mlčky s&#160;ním kráčel dál.</p>
			<p class="MLP_text ParaOverride-1">Pohřebník, který právě zahradil okna krámu okenicemi, zrovna při světle vskutku stylové kalné svíčky něco zapisoval do obchodního deníku, když vešel pan Bumble.</p>
			<p class="MLP_text ParaOverride-1">„Aha!“ zvolal pohřebník, uprostřed slova přestal psát a&#160;zdvihl oči od knihy. „To jste vy, Bumble?“</p>
			<p class="MLP_text ParaOverride-1">„Nikdo jinej, pane Sowerberry,“ odpověděl serbus. „Jářku! Přived jsem toho hocha.“ Oliver se poklonil.</p>
			<p class="MLP_text ParaOverride-1">„Hm, tak to je teda ten hoch?“ zeptal se pohřebník a&#160;zvedl svíčku nad hlavu, aby na Olivera lépe viděl. „Hej, manželko, byla bys tak hodná a&#160;přišla na moment sem, má milá?“</p>
			<p class="MLP_text ParaOverride-1">Z&#160;pokojíku za krámem se vynořila paní Sowerberryová, žena sražená, hubená a&#160;svraštělá, s&#160;tváří dračice.</p>
			<p class="MLP_text ParaOverride-1">„Tohle je, má milá,“ ohlásil pan Sowerberry uctivě, „ten hoch ze špitálu, co jsem ti o&#160;něm povídal.“ Oliver se znovu poklonil.</p>
			<p class="MLP_text ParaOverride-1">„Jémine,“ podivila se pohřebníkova žena, „ten je malinkej!“</p>
			<p class="MLP_text ParaOverride-1">„No, krapet malej <span class="MLP_znak_kurziva_11b">je</span>,“ připustil pan Bumble a&#160;zadíval se na Olivera, jako by to byla jeho vina, že není větší, „vopravdu je malej. To se nedá popřít. Však on vyroste, paní Sowerberryová&#160;– von vyroste.“</p>
			<p class="MLP_text ParaOverride-1">„Chm, to bych řekla, že vyroste,“ odpověděla jmenovaná žena nedůtklivě, „na naší zdravě! Já na těch obecních dětech žádnou úsporu nevidím, já nikdy&#160;– anžto vydržovat je stojí dycinky víc, než zač stojejí. Ale to se ví, mužský si dycky myslejí, že tomu rozumějí líp. Pojď sem! A&#160;syp se dolů, vyžle hubený.“ S&#160;těmi slovy otevřela pohřebníkova žena boční dveře a&#160;postrčila Olivera z&#160;příkrých schodů, vedoucích do vlhké a&#160;tmavé kamenné kobky&#160;– předsíňky, položené před uhelným sklepem a&#160;nazývané „kuchyní“&#160;–, kde sedělo špinavé rozcuchané děvče v&#160;sešmaťchaných střevících a&#160;nemožně roztrhaných modrých vlněných punčochách.</p>
			<p class="MLP_text ParaOverride-1">„Heleď, Karolíno,“ poručila paní Sowerberryová, která sešla hned za Oliverem dolů, „dej tuhle tomu chlapci trošku z&#160;těch studených zbytků, co jsme schovali pro Reka. Od samýho rána netrefil domů, tak ať se obejde bez nich. Podle mýho nebude tuhle chlapec tak vyběravý, aby to nejed&#160;– že ne, chlapče?“</p>
			<p class="MLP_text ParaOverride-1">Oliver, jemuž při zmínce o&#160;jídle zajiskřily oči a&#160;který se jen třásl dychtivostí je zhltnout, odpověděl, že ne, a&#160;tak před něj děvče postavilo plný talíř masných odřezků.</p>
			<p class="MLP_text ParaOverride-1">Přál bych si, aby některý vypasený filozof, jemuž se jídlo a&#160;pití mění v&#160;těle v&#160;žluč a&#160;jemuž krev ustydla v&#160;led a&#160;srdce v&#160;kámen, byl mohl vidět Olivera Twista, jak se vrhl na lahodnou krmi, o&#160;kterou nestál pes. Přál bych si, aby mohl být svědkem strašlivé lačnosti, s&#160;níž Oliver rval ony droby na kousíčky se vší dravostí tvora hlady zmučeného. Jen jedno bych si přál ještě víc, a&#160;to, vidět téhož filozofa, jak se s&#160;touž chutí sám krmí týmž jídlem.</p>
			<p class="MLP_text ParaOverride-1">„No,“ řekla pohřebníkova žena, když Oliver spolykal večeři&#160;– což pozorovala s&#160;němým zděšením a&#160;s&#160;bázlivou předtuchou jeho budoucího apetytu&#160;– „užs to sněd?“</p>
			<p class="MLP_text ParaOverride-1">Protože už nic k&#160;snědku v&#160;dohledu nebylo, Oliver přisvědčil, že ano.</p>
			<p class="MLP_text ParaOverride-1">„Tak pojď se mnou,“ vyzvala ho paní Sowerberryová, popadla blikavou a&#160;učouzenou lampičku a&#160;vykročila před ním po schodech nahoru. „Ležet budeš pod pultem. Nevadí ti, že budeš spát mezi rakvema, viď? Ale stejně by to bylo málo platné, i&#160;kdyby ti to vadilo, protože jinde spát nemůžeš. Tak pojď, nezdržuj mě tady celou noc!“</p>
			<p class="MLP_text ParaOverride-1">Oliver již déle neotálel a&#160;povolně následoval svou novou paní.</p>
			<hr class="HorizontalRule-1"/>
			<div class="_idFootnotes">
				<div id="footnote-006" class="_idFootnote">
					<p class="MLP_pozn_pod_carou ParaOverride-1"><a class="_idFootnoteAnchor _idGenColorInherit" href="../Text/oliver_twist_011.xhtml#footnote-006-backlink">7</a>  S&#160;klopami. <span class="MLP_znak_kurziva_9b CharOverride-2">Pozn. red.</span></p>
				</div>
			</div>
		</div>
</body>
</html>