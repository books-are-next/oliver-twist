<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>oliver_twist-39</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="oliver_twist-39" xml:lang="cs-CZ">
		<div class="Z-kladn--textový-r-meček">
			<p id="_idParaDest-38" class="MLP_uroven2_kapitola ParaOverride-1">Kapitola třicátá pátá</p>
			<p class="MLP_text_uprostred_-I- ParaOverride-1">Obsahuje neuspokojivý výsledek Oliverova dobrodružství <br/>a&#160;ne zcela bezvýznamnou rozmluvu Harryho Maylieho s&#160;Rózou</p>
			<p class="MLP_text_bez1radku_-12-0- ParaOverride-1">Když se obyvatelé domu, přivolaní Oliverovým voláním, seběhli na místo, odkud se křik ozýval, zastihli hocha, celého bledého a&#160;rozčileného, kterak ukazuje do luk za domem a&#160;stěží ze sebe vůbec dokáže srozumitelně vyrážet slovo: „Žid! Žid!“</p>
			<p class="MLP_text ParaOverride-1">Pan Giles si nedovedl vysvětlit, co ten výkřik znamená, ale Harry Maylie, který byl hlava o&#160;něco bystřejší a&#160;chápavější a&#160;také již znal Oliverovu historii od matky, porozuměl ihned.</p>
			<p class="MLP_text ParaOverride-1">„Na kterou stranu se dal?“ zeptal se Harry a&#160;popadl silný klacek, který stál v&#160;koutě.</p>
			<p class="MLP_text ParaOverride-1">„Tamhle,“ odpověděl Oliver a&#160;ukázal směrem, kterým se muž pustil. „V&#160;mžiku se mi ztratili.“</p>
			<p class="MLP_text ParaOverride-1">„Tak jsou tedy v&#160;příkopu!“ usoudil Harry. „Za mnou! A&#160;držte se mě, co můžete nejblíž.“ S&#160;těmi slovy se přehoupl přes plot a&#160;vyrazil s&#160;takovou rychlostí, že pro ostatní bylo neskonale obtížné udržet s&#160;ním tempo.</p>
			<p class="MLP_text ParaOverride-1">Giles se ho držel, co mu síly stačily, a&#160;rovněž tak i&#160;Oliver utíkal, co mohl. A&#160;za pár minut se přes plot převalil i&#160;pan Losberne (který byl na procházce a&#160;právě v&#160;tu chvíli se vrátil domů), a&#160;když se sebral ze země s&#160;větší mrštností, než by se do něho byl kdo nadál, rozběhl se týmž směrem rychlostí nikoli opovrženíhodnou a&#160;celou dobu přitom z&#160;plna hrdla křičel, cože se děje.</p>
			<p class="MLP_text ParaOverride-1">Tak se všichni hnali dál a&#160;ani jedinkrát se nezastavili, aby nabrali dech, dokud jejich vůdce nezahnul do rohu louky, označeného Oliverem, a&#160;nezačali bedlivě prohledávat mezní příkop a&#160;živý plot podél něho; to poskytlo ostatní společnosti čas, aby ho dohonila, a&#160;Oliverovi možnost, aby pana Losberna seznámil s&#160;okolnostmi, které zavdaly podnět k&#160;tak zuřivému pronásledování.</p>
			<p class="MLP_text ParaOverride-1">Ale všechno prohledávání zůstalo bezvýsledné. Nikde nebylo vidět ani pouhou stopu čerstvých šlépějí. Zatím došli na vrcholek nízkého pahorku, z&#160;něhož byl na všechny strany nerušený rozhled po širých polnostech na tři čtyři míle daleko. V&#160;kotlině po levé ruce ležela vesnice, ale aby se do ní oba vetřelci dostali cestou a&#160;směrem, jak Oliver ukazoval, byli by musili udělat velký oblouk otevřeným krajem, což rozhodně nemohli dokázat v&#160;čase tak krátkém. Z&#160;druhé strany vroubil luka hustý les, ale toho úkrytu nemohli dosáhnout z&#160;téhož důvodu.</p>
			<p class="MLP_text ParaOverride-1">„To se ti muselo něco zdát ve spaní, Olivere,“ usoudil Harry Maylie.</p>
			<p class="MLP_text ParaOverride-1">„Ne, pane, to určitě ne,“ bránil se Oliver a&#160;už jen při pouhé vzpomínce na tvář starého bídáka se otřásl, „na to jsem ho viděl moc zřetelně. Oba dva jsem viděl stejně zřetelně, jako teď vidím vás.“</p>
			<p class="MLP_text ParaOverride-1">„A&#160;kdo byl ten druhý?“ zeptali se jedním dechem Harry a&#160;pan Losberne.</p>
			<p class="MLP_text ParaOverride-1">„Zrovna ten samý člověk, co jsem vám o&#160;něm povídal, že se na mě tak nečekaně obořil v&#160;tom zájezdním hostinci,“ řekl Oliver. „Dívali jsme se jeden druhému přímo do očí a&#160;mohl bych to odpřisáhnout, že to byl on.“</p>
			<p class="MLP_text ParaOverride-1">„Že se dali na tuhle stranu?“ ptal se naléhavě Harry. „Víš to jistě?“</p>
			<p class="MLP_text ParaOverride-1">„Stejně jistě, jako že byli u&#160;mého okna,“ odpověděl Oliver a&#160;mezi řečí ukázal dolů na živý plot, který dělil zahradu vilky od luk. „Ten velký člověk přeskočil přesně v&#160;tom místě tamhle a&#160;žid utíkal pár kroků doprava a&#160;prolezl tou dírou tam vedle.“</p>
			<p class="MLP_text ParaOverride-1">Oba pánové pozorovali Oliverovu vážnou tvář, když mluvil, a&#160;potom se podívali z&#160;něho na sebe navzájem, a&#160;zdálo se, že mají důvěru v&#160;spolehlivost jeho tvrzení. Přesto v&#160;žádném směru nebylo jediné viditelné známky, že by tu byl někdo pádil na překotném úprku. Tráva byla vysoká, ale nikde nebyla pošlapaná než tam, kde ji podupaly jejich vlastní nohy. Svahy i&#160;okraje příkopů byly hlinité a&#160;vlhké, ale na jedinkém místě nemohli rozeznat ani otisk mužské boty, ani sebeslabší známku, která by nasvědčovala, že tam po kolik hodin předtím došlápla na zem jakákoli noha vůbec.</p>
			<p class="MLP_text ParaOverride-1">„To je divné!“ prohodil Harry.</p>
			<p class="MLP_text ParaOverride-1">„Divné?“ opakoval po něm doktor. „S&#160;tím by si nevěděli rady ani sami Blathers a&#160;Duff!“</p>
			<p class="MLP_text ParaOverride-1">Ale přes všechnu očividnou bezvýslednost svého pátrání od něho neupustili, dokud se nesnesla noc a&#160;neučinila každé další úsilí bezvýslednými, a&#160;i pak se ho ještě vzdali zdráhavě. Vyslali Gilese, aby obešel všechny pivnice ve vesnici, a&#160;vyzbrojili ho k&#160;tomu nejlepším popisem, jaký dovedl Oliver o&#160;vzezření a&#160;obleku cizinců podat. Z&#160;těch byl přinejmenším žid dostatečně nápadný, aby si ho lidé zapamatovali, kdyby ho byli někde viděli pít nebo brousit po okolí; ale Giles se vrátil bez jakékoli zprávy, způsobilé přispět k&#160;rozřešení záhady nebo aspoň ji poodhalit.</p>
			<p class="MLP_text ParaOverride-1">Druhý den znovu prohledali okolí a&#160;pokračovali v&#160;poptávání, ale s&#160;úspěchem o&#160;nic lepším. Den nato se Oliver a&#160;pan Maylie vypravili do městyse v&#160;důvěře, že tam oba muže uvidí nebo o&#160;nich něco uslyší, ale rovněž tento pokus byl bezvýsledný. Po několika dnech se na příhodu začalo zapomínat, jako se zapomíná na většinu příhod, když senzace nemá čerstvou potravu, která by ji živila, a&#160;sama od sebe utichá.</p>
			<p class="MLP_text ParaOverride-1">Róza se mezitím kvapem zotavovala. Už ji nepoutal její pokoj, mohla vycházet i&#160;ven a&#160;opětovným stykem s&#160;celou rodinou naplňovala srdce všech potěšením.</p>
			<p class="MLP_text ParaOverride-1">Ale třebaže tento šťastný vývoj měl na celý úzký kroužek patrný účinek a&#160;třebaže ve vilce opět zaznívaly veselé hlasy a&#160;radostný smích, občas na leckterého člena rodiny, ba i&#160;na samu Rózu, dolehla nezvyklá stísněnost, která nemohla Oliverově pozornosti ujít. Paní Maylieová a&#160;její syn se často spolu na dlouhou dobu zavírali k&#160;tajné poradě a&#160;nejednou se objevila Róza se stopami slz na tváři. Když se pan Losberne ustanovil na dni, kdy odjede zpátky do Chertsey, tyto příznaky ještě zesílily a&#160;bylo již očividné, že se děje něco, co ruší klid mladé dámy a&#160;ještě kohosi jiného.</p>
			<p class="MLP_text ParaOverride-1">Konečně jednou ráno, když Róza byla sama v&#160;pokoji, kde se snídalo, vstoupil Harry Maylie a&#160;poněkud rozpačitě ji požádal o&#160;dovolení, smí-li si s&#160;ní chviličku promluvit.</p>
			<p class="MLP_text ParaOverride-1">„Jen chvilička&#160;– kratičká chvilička&#160;– docela stačí, Rózo,“ omlouval se mladý muž a&#160;přitáhl si židli blíž k&#160;ní. „To, co ti přicházím povědět, jsi jistě už dávno vytušila. Nejhýčkanější tužby mého srdce ti nejsou neznámé, i&#160;když jsi je ještě nikdy neslyšela moje rty vyslovit.“</p>
			<p class="MLP_text ParaOverride-1">Od chvíle, kdy vstoupil do pokoje, byla Róza velice bledá; ale to mohl být následek právě přestálé nemoci. Pouze se maličko uklonila, shýbla se nad nějaké květiny, které stály poblíž, a&#160;mlčky čekala na jeho další slova.</p>
			<p class="MLP_text ParaOverride-1">„Měl jsem&#160;– měl jsem&#160;– odsud odjet dřív,“ pronesl Harry.</p>
			<p class="MLP_text ParaOverride-1">„Tos opravdu měl,“ souhlasila Róza. „Odpusť, že to říkám, ale raději bych viděla, kdybys byl odjel.“</p>
			<p class="MLP_text ParaOverride-1">„Přivedla mě sem obava ze všech nejhroznější a&#160;nejmučivější,“ pravil mladý muž, „strach, že ztratím zrovna tu drahou bytost, ke které se upínají všechny moje tužby a&#160;naděje. Umíralas&#160;– potácela ses mezi zemí a&#160;nebem. A&#160;víme, když mladé, krásné a&#160;dobré navštíví těžká nemoc, že jejich čistá duše bezděčně tíhne k&#160;svému jasnému domovu trvalého pokoje. A&#160;víme, pomoz nám Bůh, že právě nejlepší a&#160;nejsličnější z&#160;našich řad až tuze často uvadají v&#160;plném rozkvětu.“</p>
			<p class="MLP_text ParaOverride-1">Mezitímco mu tato slova splývala ze rtů, objevily se v&#160;očích něžné dívky slzy, a&#160;když jedna skanula na květ, nad kterým se dívka skláněla, a&#160;jasně se třpytila v&#160;jeho číšce a&#160;jen ještě jeho krásu zvyšovala, zdálo se, jako by se výlev jejího svěžího mladého srdce hlásil k&#160;samozřejmé přízni s&#160;nejrozkošnějšími výtvory přírody.</p>
			<p class="MLP_text ParaOverride-1">„Bytost,“ pokračoval mladý muž vroucně, „tak sličná a&#160;čistá a&#160;nevinná jako sám anděl boží se vznášela mezi životem a&#160;smrtí! Ach, když se ten daleký svět, ke kterému patří, již pootvíral jejím zrakům, kdo mohl doufat, že se vrátí do strastí a&#160;běd světa zdejšího? Ach Rózo, Rózo, vědět, že odplýváš jako nějaký tichý stín, který na zem vrhá světlo shůry&#160;– nemít naději, že zůstaneš zachována těm, kdo prodlévají ještě zde&#160;– stěží vůbec znát důvod, proč bys jim zde měla zůstat&#160;– cítit, že patříš do oné jasné sféry, kam se v&#160;časném odletu už vzneslo tolik tvorů neskonale sličných a&#160;dobrých&#160;– a&#160;přesto se při tolikeré útěše modlit, abys byla vrácena těm, kdo tě milují&#160;– to byla duševní muka málem tuze velká, aby je člověk snesl. Ta mě trýznila ve dne v&#160;noci a&#160;přinášela s&#160;sebou takový strhující příval obav a&#160;neblahých předtuch a&#160;sobecké lítosti, že bys mohla umřít a&#160;nikdy se nedovědět, jak oddaně tě miluju, až mě svým náporem téměř připravoval o&#160;smysly i&#160;rozum. Uzdravila ses. Den co den, ba skoro hodinu co hodinu se ti vracela nějaká kapička zdraví a&#160;slévala se s&#160;vyčerpaným a&#160;chabým pramínkem života, který v&#160;tobě malátně koloval, až ho znovu vzdula v&#160;silný a&#160;živelný proud. Tvůj přechod ze samého pokraje smrti zpátky do života jsem hltal očima, které dychtivou nedočkavostí a&#160;hlubokou láskou až sleply. Neříkej mi, že bys raději viděla, abych byl o&#160;tohle přišel&#160;– protože mi to obměkčilo srdce k&#160;veškerému lidstvu!“</p>
			<p class="MLP_text ParaOverride-1">„Tak jsem to nemyslela,“ namítla Róza plačky. „Jen bych ráda, abys odtud byl odjel a&#160;mohl se zase věnovat vznešeným a&#160;ušlechtilým snahám&#160;– snahám tebe plně hodným.“</p>
			<p class="MLP_text ParaOverride-1">„Neznám snahy mne hodnější&#160;– snahy hodnější i&#160;nejdokonalejší povahy pod sluncem&#160;– než úsilí o&#160;získání takového srdce, jako je tvoje,“ opáčil mladý muž a&#160;vzal dívku za ruku. „Rózo, má drahá, předrahá Rózo! Miluji tě už léta&#160;– celá léta&#160;– s&#160;nadějí v&#160;srdci, že si proklestím cestu k&#160;slávě a&#160;potom se hrdě vrátím domů a&#160;povím ti, že jsem o&#160;ni usiloval jen proto, abys ji sdílela se mnou&#160;– s&#160;vysněnou myšlenkou, jak ti v&#160;té blažené chvíli připomenu všechny četné němé důkazy, které jsem ti kdy podal o&#160;své chlapecké náklonnosti, a&#160;jak se přihlásím o&#160;tvou ruku jako o&#160;naplnění nějaké dávné mlčenlivé smlouvy, kterou jsme mezi sebou kdysi zpečetili! Ten čas ještě nenadešel&#160;– ale zde, dosud bez získané slávy a&#160;bez jediné mladické vidiny uvedené ve skutek&#160;– ti nabízím srdce, které ti už tak dlouho patří, a&#160;vkládám celý svůj osud do slov, kterými tu nabídku přijmeš.“</p>
			<p class="MLP_text ParaOverride-1">„Tvoje chování bylo vždycky laskavé a&#160;šlechetné,“ řekla Róza a&#160;krotila vzrušení, které v&#160;ní bouřilo, „a protože jistě věříš, že nejsem necitelná ani nevděčná, tak si poslechni mou odpověď.“</p>
			<p class="MLP_text ParaOverride-1">„Ta je, že se smím snažit, abych si tě zasloužil&#160;– ano, drahá Rózo?“</p>
			<p class="MLP_text ParaOverride-1">„Ta je,“ odpověděla Róza, „že se musíš snažit, abys na mě zapomněl&#160;– ne jako na dávnou a&#160;vřele oddanou přítelkyni, protože to by mě hluboce ranilo, ale jako na předmět své lásky. Rozhlédni se po světě a&#160;jen pomysli, kolik je v&#160;něm srdcí, která by tě naplnila hrdostí, kdybys je získal. Jestli budeš chtít, svěř se mi s&#160;nějakou jinou náruživou náklonností&#160;– budu ti vždycky přítelem, že upřímnějšího, vřelejšího a&#160;věrnějšího v&#160;životě nenajdeš.“</p>
			<p class="MLP_text ParaOverride-1">Nastala přestávka, za níž si Róza zakryla rukou obličej a&#160;plně povolila slzám. Druhou ruku jí stále držel Harry.</p>
			<p class="MLP_text ParaOverride-1">„A&#160;tvoje důvody, Rózo?“ promluvil konečně ztlumeným hlasem. „Jaké máš k&#160;takovému rozhodnutí důvody?“</p>
			<p class="MLP_text ParaOverride-1">„Máš právo je znát,“ přiznala Róza. „Kdybys řekl nevímco, moje přesvědčení nezvrátíš. Je to povinnost, kterou musím splnit. Povinnost, kterou dlužím jak druhým, tak sobě.“</p>
			<p class="MLP_text ParaOverride-1">„Sobě?“</p>
			<p class="MLP_text ParaOverride-1">„Ano, Harry. Sobě dlužím, abych já, děvče bez rodiny a&#160;bez věna a&#160;s&#160;poskvrnou na svém jménu, nezavdala tvé rodině příčinu k&#160;podezření, že jsem špinavě využila tvé první náruživé lásky a&#160;pověsila se jako přítěž na všechny tvoje tužby a&#160;záměry. A&#160;tobě a&#160;tvé rodině dlužím, abych zabránila, abys v&#160;zápalu své šlechetné povahy nepostavil svému vzestupu v&#160;životě tuhle velkou překážku.“</p>
			<p class="MLP_text ParaOverride-1">„Jestliže je tvoje náklonnost v&#160;souladu s&#160;tvým smyslem pro povinnost&#160;–“ začal Harry.</p>
			<p class="MLP_text ParaOverride-1">„Není,“ přerušila ho Róza a&#160;hluboce se zarděla.</p>
			<p class="MLP_text ParaOverride-1">„Ty tedy mou lásku sdílíš?“ zvolal Harry. „Pověz mi jen to, drahá Rózo&#160;– jen to mi pověz&#160;– a&#160;zmírni hořkost toho krutého zklamání!“</p>
			<p class="MLP_text ParaOverride-1">„Kdybych to byla mohla udělat a&#160;přitom těžce neublížit tomu, kterého miluju,“ opáčila Róza, „pak bych byla mohla&#160;–“</p>
			<p class="MLP_text ParaOverride-1">„To vyznání přijmout docela jinak?“ dopověděl Harry. „Neskrývej přede mnou aspoň to, Rózo, prosím tě!“</p>
			<p class="MLP_text ParaOverride-1">„Ano, mohla,“ přisvědčila Róza. „Nemluv!“ dodala a&#160;vyvlékla si ruku. „Nač bychom tuhle bolestnou rozmluvu prodlužovali? Tu rozmluvu pro mě přebolestnou, třebaže mi na druhé straně připraví trvalé štěstí&#160;– protože budu opravdu šťastná, když budu vědět, že jsem v&#160;tvých očích kdysi zaujímala to vysoké místo, jakému se těším teď, a&#160;každý slavný úspěch, kterého v&#160;životě dosáhneš, mi dodá novou sílu a&#160;odvahu. Sbohem, Harry! Už nikdy se nesetkáme tak, jak jsme se setkali dnes&#160;– ale jiný vztah než ten, do jakého by nás byla uvedla tahle rozmluva, nás může dlouho a&#160;šťastně pojit společným poutem. A&#160;kéž ti je veškeré požehnání, jaké jen mohou modlitby upřímného a&#160;vroucího srdce vyprosit od zdroje vší pravdy a&#160;přímosti, vždy k&#160;potěše a&#160;posile!“</p>
			<p class="MLP_text ParaOverride-1">„Ještě slovo, Rózo,“ řekl Harry. „Tvůj důvod tvými vlastními slovy! Ať ho slyším z&#160;tvých vlastních rtů!“</p>
			<p class="MLP_text ParaOverride-1">„Tvoje vyhlídky do budoucnosti,“ odpověděla Róza pevně, „jsou skvělé. Čekají na tebe všechny pocty, k&#160;jakým může člověka ve veřejném životě vynést velké nadání a&#160;vlivné příbuzenstvo. Ale to příbuzenstvo je pyšné&#160;– a&#160;já se ani nechci vtírat mezi ty, kdo by mohli pohrdavě smýšlet o&#160;matce, která mi dala život, ani nechci přinést hanbu nebo nezdar synovi ženy, která už tak dlouho a&#160;skvěle místo té matky zastává. Zkrátka,“ řekla mladá dívka a&#160;odvrátila se, když ji dočasná statečnost začala opouštět, „na mém jméně lpí skvrna, kterou svět hází na nevinné hlavy. Nebudu ji ze své krve přenášet na jinou&#160;– ta hana nechť zůstane jedině na mně.“</p>
			<p class="MLP_text ParaOverride-1">„Ještě jedno slovo, Rózo. Nejdražší Rózo, ještě jedno!“ zvolal Harry a&#160;vrhl se jí k&#160;nohám. „Kdyby mi míň&#160;– míň přála štěstěna, jak by řekli lidé&#160;– kdyby mým údělem byl nějaký skromný a&#160;tichý život&#160;– kdybych byl chudý, neduživý, bezmocný&#160;– byla by ses ode mne odvrátila i&#160;pak? Nebo se tahle přepjatá úzkostlivost zrodila z&#160;mého předpokládaného vzestupu k&#160;bohatství a&#160;slávě?“</p>
			<p class="MLP_text ParaOverride-1">„Nevymáhej ze mě odpověď,“ bránila se Róza. „Tahle otázka vůbec nepřichází v&#160;úvahu a&#160;nikdy ani nepřijde. Je to nespravedlivé, skoro nelaskavé, mě k&#160;ní nutit.“</p>
			<p class="MLP_text ParaOverride-1">„Kdyby tvoje odpověď byla taková, v&#160;jakou se málem odvažuju doufat,“ opáčil Harry, „pak mou osamělou pouť ozáří paprsek štěstí a&#160;bude mi svítit na cestu přede mnou. Není to lichá nicotnost, vyřčením několika stručných slov udělat tolik pro člověka, který tě miluje nade všechno na světě! Ach Rózo, ve jménu mé vřelé a&#160;nehynoucí lásky, ve jménu všeho, co jsem pro tebe vytrpěl, i&#160;všeho soužení, ke kterému mě odsuzuješ, jen na tuhle jedinou otázku mi odpověz!“</p>
			<p class="MLP_text ParaOverride-1">„Tedy kdyby ti byl osud určil jiný los,“ odvětila Róza, „kdybys i&#160;byl stál maličko nade mnou, ale ne příliš vysoko, kdybych ti bývala mohla být pomocí a&#160;potěchou v&#160;jakémkoli skromném a&#160;poklidném ústraní, a&#160;ne poskvrnou a&#160;překážkou v&#160;ctižádostivých a&#160;vznešených kruzích široké veřejnosti, pak bych bývala téhle muce ušla. Mám všechny důvody být šťastná, moc šťastná i&#160;teď&#160;– ale pak bych, Harry, přiznávám, bývala šťastnější.“</p>
			<p class="MLP_text ParaOverride-1">Mezitímco pronášela toto doznání, dotírala Róze na mysl záplava živých vzpomínek na dávné naděje, které kdysi tajně hýčkala ještě jako holčička; ale jak tomu již u&#160;dávných nadějí bývá, když se vrátí zmařené, přinesly s&#160;sebou slzy, a&#160;ty jí ulevily.</p>
			<p class="MLP_text ParaOverride-1">„Nemůžu se té slabosti ubránit a&#160;jen mě v&#160;mém odhodlání utvrzuje,“ dodala Róza a&#160;podávala mu ruku. „Teď už opravdu musím jít.“</p>
			<p class="MLP_text ParaOverride-1">„Žádám tě o&#160;jeden slib,“ pravil Harry, „abych si ještě jednou, a&#160;jen jednou jedinkrát&#160;– řekněme za rok, ale možná o&#160;hodně dřív&#160;– s&#160;tebou směl o&#160;téhle věci promluvit naposledy.“</p>
			<p class="MLP_text ParaOverride-1">„Ale ne mě nutit, abych své správné rozhodnutí změnila,“ opáčila Róza s&#160;tesklivým úsměvem. „To by bylo marné.“</p>
			<p class="MLP_text ParaOverride-1">„Nebudu tě nutit,“ řekl Harry. „Jen si znovu tvé rozhodnutí poslechnu, budeš-li je opakovat&#160;– neodvolatelně opakovat! Položím ti k&#160;nohám své postavení nebo jmění, ať bude už jakékoli, a&#160;jestliže při svém nynějším předsevzetí setrváš i&#160;nadále, ani slovem, ani činem se je nepokusím změnit.“</p>
			<p class="MLP_text ParaOverride-1">„Tak budiž,“ přisvědčila Róza. „Je to jen o&#160;jednu novou bolest víc, ale do té doby snad budu s&#160;to, abych ji snesla líp.“</p>
			<p class="MLP_text ParaOverride-1">A&#160;opět mu podávala ruku. Ale mladý muž si strhl dívku na prsa, a&#160;když na její krásné čelo vtiskl jediný polibek, kvapně odešel z&#160;pokoje.</p>
		</div>
</body>
</html>