<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>oliver_twist-32</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="oliver_twist-32" xml:lang="cs-CZ">
		<div class="Z-kladn--textový-r-meček">
			<p id="_idParaDest-31" class="MLP_uroven2_kapitola ParaOverride-1">Kapitola dvacátá osmá</p>
			<p class="MLP_text_uprostred_-I- ParaOverride-1">Zabývá se pátráním po Oliverovi a&#160;pokračuje v&#160;líčení jeho příhod</p>
			<p class="MLP_text_bez1radku_-12-0- ParaOverride-1">„Aby vám vlci chřtán rozsápali!“ cedil Sikes mezi zuby, až mu skřípaly. „Škoda že nejsem někde mezi váma, to byste teprv skučeli a&#160;chroptěli!“</p>
			<p class="MLP_text ParaOverride-1">Když s&#160;nejzavilejší zuřivostí, jaké byla jeho zavilá povaha vůbec schopna, toto zlořečení dohučel, položil si Sikes raněného hocha zády přes ohnuté koleno a&#160;na okamžik otočil hlavu, aby se rozhlédl po svých pronásledovatelích vzadu.</p>
			<p class="MLP_text ParaOverride-1">V&#160;mlze a&#160;tmě, jaká byla, se dalo pramálo rozeznat; ale vzduchem se chvějivě nesl hlasitý pokřik lidí a&#160;ze všech stran se rozléhal štěkot vůkolních psů, vyburcovaných klinkáním poplašného zvonu.</p>
			<p class="MLP_text ParaOverride-1">„Stůj, ty pse zbabělá!“ zařval lupič, volaje za Tobym Crackitem, který natahoval dlouhé nohy, co mu stačily, a&#160;byl už kus napřed. „Stůj!“</p>
			<p class="MLP_text ParaOverride-1">Tento opětovaný rozkaz Tobyho na místě zarazil. Nebyl si totiž docela jistý, že je mimo dostřel bambitky, a&#160;Sikes rozhodně nebyl v&#160;náladě, aby si s&#160;ním člověk zahrával.</p>
			<p class="MLP_text ParaOverride-1">„Pomoz mně s&#160;tím klukem,“ křičel Sikes a&#160;vztekle mával na svého kumpána. „Pojď zpátky!“</p>
			<p class="MLP_text ParaOverride-1">Toby si dal záležet, aby bylo vidět, že se vrací; ale jak se pomalu blížil, tichým hlasem, pro nedostatek dechu zajíkavým, se odvážil projevit značnou nechuť.</p>
			<p class="MLP_text ParaOverride-1">„Rychlej!“ křikl Sikes, položil hocha do suchého příkopu u&#160;svých nohou a&#160;ruče vytáhl z&#160;kapsy bambitku. „Žádný fígle na mě!“</p>
			<p class="MLP_text ParaOverride-1">V&#160;tom okamžiku povyk zesílil. Sikes se znovu ohlédl a&#160;již mohl rozeznat, že muži, kteří se za nimi pustili, právě přelézají branku u&#160;pole, na kterém on stojí, a&#160;že několik kroků před nimi jsou dva psi.</p>
			<p class="MLP_text ParaOverride-1">„Je se vším ámen, Bille,“ zvolal Toby. „Nech kluka klukem a&#160;prásk­ni do bot!“ A&#160;s&#160;touto radou na rozloučenou dal pan Crackit přednost riziku, že ho přítel zastřelí, před jistotou, že ho dopadnou jeho nepřátelé, to jest hbitě ukázal paty a&#160;vzal nohy na ramena, div se za ním neprášilo. Sikes zaťal zuby; ještě jednou se rozhlédl; přehodil přes Oliverovo bezvládné tělo pláštěnku, do které ho předtím chvatně zabalili, rozběhl se podél přední strany živého plotu, jako by chtěl odvést pozornost pronásledovatelů od místa, kde hoch leží; na vteřinku zaváhal před jiným živým plotem, který se s&#160;prvním stýkal v&#160;pravém úhlu, vymrštil bambitku vysoko do vzduchu, jedním skokem se přehoupl přes plot a&#160;byl ten tam.</p>
			<p class="MLP_text ParaOverride-1">„Hej, hej, vy tam!“ zvolal třaslavý hlas vzadu. „Pluto! Neptune! Pojďte sem, pojďte sem!“</p>
			<p class="MLP_text ParaOverride-1">Psi, stejně jako jejich páni, zjevně neměli nijak zvláštní chuť k&#160;honbě, kterou právě podnikali, a&#160;proto ochotně rozkazu poslechli. Tři muži, kteří zatím pokročili kus do pole, zůstali stát, aby se vespolek poradili.</p>
			<p class="MLP_text ParaOverride-1">„Moje rada, nebo abych to řekl jasněj, můj rozkaz,“ pravil nejtlust­ší muž z&#160;družiny, „je ten, abychom se hnedka vrátili domů.“</p>
			<p class="MLP_text ParaOverride-1">„Mně vyhovuje všechno, co vyhovuje panu Gilesovi,“ souhlasil o&#160;něco menší muž, který v&#160;žádném případě nebyl postavy štíhlé a&#160;byl velice bledý v&#160;tváři a&#160;velice zdvořilý&#160;– jak vylekaní lidé často bývají.</p>
			<p class="MLP_text ParaOverride-1">„Nerad bych vypadal jako nevychovaný člověk, pánové,“ řekl třetí muž, ten, který prve zavolal psy zpátky, „pan Giles to musí vědět nejlíp.“</p>
			<p class="MLP_text ParaOverride-1">„Jistěže,“ přisvědčil menší muž, „a ať pan Giles rozhodne, jak chce, nebylo by na místě, abychom mu odporovali. Ne, ne, já své postavení znám! Chválabohu, já své postavení znám!“ Abychom řekli pravdu, menší muž na to skutečně vypadal, že své postavení zná a&#160;moc dobře ví, že rozhodně není zrovna záviděníhodné; jektaly mu totiž zuby, když mluvil.</p>
			<p class="MLP_text ParaOverride-1">„Máte strach, Brittlesi,“ pravil pan Giles.</p>
			<p class="MLP_text ParaOverride-1">„Nemám,“ ohradil se Brittles.</p>
			<p class="MLP_text ParaOverride-1">„Máte,“ dupl si Giles.</p>
			<p class="MLP_text ParaOverride-1">„Jste utrhač, pane Gilesi,“ opáčil Brittles.</p>
			<p class="MLP_text ParaOverride-1">„A&#160;vy lhář, Brittlesi,“ nedal se pan Giles.</p>
			<p class="MLP_text ParaOverride-1">K&#160;tomuto čtveru odseknutí zavdalo podnět páně Gilesovo rýpnutí; a&#160;k&#160;páně Gilesovu rýpnutí zavdalo podnět jeho rozhořčení nad tím, že pod rouškou poklony svalil Brittles odpovědnost za návrat domů na něj. Třetí muž učinil této přestřelce konec vskutku filozoficky.</p>
			<p class="MLP_text ParaOverride-1">„Já vám povím, pánové, jak to je,“ přihlásil se k&#160;slovu, „my máme strach všichni.“</p>
			<p class="MLP_text ParaOverride-1">„Mluvte laskavě za sebe,“ ohradil se pan Giles, který byl z&#160;celé trojice nejbledší.</p>
			<p class="MLP_text ParaOverride-1">„Taky že mluvím,“ opáčil muž. „Je to docela přirozené a&#160;patřičné mít za takovýchhle okolností strach. Já strach mám.“</p>
			<p class="MLP_text ParaOverride-1">„Já taky,“ přidal se Brittles, „jenže to není třeba na jednoho vybafnout tak na plné kolo.“</p>
			<p class="MLP_text ParaOverride-1">Tato upřímná doznání obměkčila pana Gilese a&#160;vzápětí přiznal i&#160;on, že má strach, načež všichni udělali čelem vzad a&#160;v&#160;naprosto dokonalé jednomyslnosti utíkali zase zpátky, dokud si pan Giles (který měl ze všech nejkratší dech a&#160;mimoto byl obtížen vidlemi) velice zdvořile nevynutil zastávku, aby se mohl za svá ukvapená slova omluvit.</p>
			<p class="MLP_text ParaOverride-1">„Ale stejně je to úžasné,“ dodal pan Giles, když se ospravedlnil, „co člověk dokáže, když se mu zpění krev. Od minuty bych se byl dopustil vraždy&#160;– aspoň já, to vím&#160;– kdybychom byli některého toho lotra chytli.“</p>
			<p class="MLP_text ParaOverride-1">Poněvadž druzí dva hluboce pociťovali podobnou obavu a&#160;poněvadž jejich zpěněná krev, jako jeho, zatím opět úplně opadla, rozpředly se dohady o&#160;příčině takové náhlé změny v&#160;jejich letoře.</p>
			<p class="MLP_text ParaOverride-1">„Já vím, v&#160;čem to vězí,“ prohlásil pan Giles. „To byla ta branka.“</p>
			<p class="MLP_text ParaOverride-1">„Ani bych se nedivil, kdyby to bylo ono,“ chytil se té myšlenky Brittles.</p>
			<p class="MLP_text ParaOverride-1">„Na to můžete vzít jed,“ pokračoval Giles, „to ta branka zarazila celý ten nával rozčilení. Pocítil jsem, jak mě najednou z&#160;ničeho nic horlivost přechází, zrovna když jsem přelízal.“</p>
			<p class="MLP_text ParaOverride-1">Pozoruhodnou shodou okolností přepadl i&#160;druhé dva týž nepříjemný pocit přesně v&#160;témž okamžiku. Proto bylo úplně nabíledni, že příčinou byla ta branka&#160;– tím spíš, že nebylo nejmenší pochyby, pokud se týče času, kdy k&#160;té změně došlo, poněvadž všichni tři se upamatovali, že před sebou spatřili lupiče právě v&#160;okamžiku, kdy se udála.</p>
			<p class="MLP_text ParaOverride-1">Tuto rozmluvu mezi sebou vedli oba muži, kteří zloděje v&#160;domě vyplašili, a&#160;vandrovní klempíř, který noclehoval v&#160;kůlně a&#160;kterého i&#160;s&#160;oběma jeho vořechy vyburcovali, aby jim pomohl při honičce. Pan Giles zastával u&#160;staré dámy, paní toho panského domu, dvojí úřad, správce a&#160;zároveň stolníka, kdežto Brittles byl sluha pro všechno, a&#160;poněvadž vstoupil do jejích služeb ještě jako pouhé dítě, dosud se s&#160;ním jednalo jako s&#160;nadějným jinochem, ačkoli mu již bylo něco přes třicet.</p>
			<p class="MLP_text ParaOverride-1">Takovým a&#160;podobným hovorem si sice tito tři mužové navzájem dodávali odvahy, ale přese všechno se drželi co nejblíž pohromadě, a&#160;kdykoli nový prudký závan větru zaharašil větvemi, bázlivě se rozhlíželi, když nyní chvátali zpátky ke stromu, za nímž nechali lucernu, aby snad její světlo zlodějům neukázalo, kterým směrem mají střílet. Jakmile popadli svítilnu, rozběhli se k&#160;domovu, co jim síly stačily, věru slušným klusem. A&#160;ještě dlouho po tom, co se jejich tmavé postavy už nedaly rozeznat, bylo možno vidět jejich světlo v&#160;dálce blikat a&#160;tančit jako nějaká bludička vystupující z&#160;vlhkého a&#160;temného ovzduší, jímž je ruka hbitě nesla.</p>
			<p class="MLP_text ParaOverride-1">Jak se pomalu schylovalo ke dni, byl vzduch stále studenější a&#160;mlha se válela při zemi jako hustý oblak dýmu. Tráva byla mokrá, pěšiny a&#160;dolíky byly samé bláto a&#160;voda; s&#160;dutým kvílením lenivě povíval vlhký dech nezdravého větru. A&#160;Oliver dosud ležel bez hnutí a&#160;bez vědomí na místě, kde ho Sikes nechal.</p>
			<p class="MLP_text ParaOverride-1">Pak se valem začalo blížit jitro. Když se na obloze mdle zatřepetal jeho první kalný přísvit&#160;– spíš smrt noci než zrod dne&#160;– nabyl chlad ještě na ostrosti a&#160;pronikavosti. Předměty, které ve tmě vypadaly rozmazaně a&#160;strašidelně, vyvstávaly stále určitěji a&#160;určitěji, až se ponenáhlu ustálily do svých známých tvarů. Spustil se hustý a&#160;prudký déšť a&#160;hlučně pleskal do bezlistých křovin. Ale Oliver ho necítil, jak do něho pere, neboť dosud ležel, natažený na svém hliněném loži, bezmocný a&#160;bezvědomý.</p>
			<p class="MLP_text ParaOverride-1">Konečně prolomil ticho, které nad vším leželo, slabý bolestný výkřik a&#160;jím se také hoch probudil. Levá ruka, narychlo ovázaná šátkem, mu těžce a&#160;bezvládně visela po boku a&#160;obvaz byl prosáklý krví. Hoch byl tak slabý, že se stěží mohl vůbec zvednout a&#160;posadit; když to dokázal, rozhlížel se malátně kolem sebe po nějaké pomoci a&#160;bolestí sténal. Ač se zimou a&#160;vyčerpáním chvěl ve všech údech, pokusil se vztyčit a&#160;postavit; ale otřásl se od hlavy až k&#160;patě a&#160;bezvládně se zhroutil na zem.</p>
			<p class="MLP_text ParaOverride-1">Po krátkém návratu stejné strnulosti, v&#160;jaké ležel předtím tak dlouho, však Olivera pobídla stále svíravější úzkost u&#160;srdce&#160;– která jako by ho varovala, že zůstane-li tam ležet, určitě umře&#160;– že se přec jen vyškrábal na nohy a&#160;pokusil se jít. Hlava se mu motala a&#160;vrávoral ze strany na stranu jako opilec. Ale přese všechno se udržel a&#160;s&#160;hlavou malátně svěšenou na prsa klopýtal kupředu, ač nevěděl vůbec kam.</p>
			<p class="MLP_text ParaOverride-1">A&#160;tu se mu hlavou začaly honit roje děsivých a&#160;zmatených myšlenek. Bylo mu, jako kdyby ještě stále šlapal mezi Sikesem a&#160;Crackitem, kteří se hněvivě přou&#160;– neboť mu v&#160;uších věrně zněla přímo slova, která říkali&#160;– a&#160;soustředil-li jakž takž pozornost na sebe, třebas při nějakém vypjatém úsilí, aby se uchránil pádu, přistihl se, že hovoří k&#160;lupičům. Potom byl se Sikesem sám a&#160;trmácel se s&#160;ním po polích jako předešlého dne, a&#160;jak potkávali mátožné postavy lidí, při každé pocítil na zápěstí stisk lupičovy ruky. Náhle sebou škubl, jak třeskly střelné rány; vzduchem se rozlehly hlasité výkřiky a&#160;volání, před očima mu bleskla světla a&#160;všude najednou bylo plno hluku a&#160;shonu, když ho nějaká neviditelná ruka kvapně unášela pryč. A&#160;všemi těmi hbitými proměnami vidin prolínalo nejasné a&#160;tísnivé vědomí bolesti, která ho bez ustání stravovala a&#160;trýznila.</p>
			<p class="MLP_text ParaOverride-1">Takto vrávoral dál a&#160;téměř mechanicky se protahoval mezi hřebeny branek nebo dírami v&#160;živých plotech, jak se mu stavěly do cesty, až se dopotácel na silnici. Tam déšť zesílil v&#160;takový liják, že ho úplně vzpamatoval.</p>
			<p class="MLP_text ParaOverride-1">Rozhlédl se kolem dokola a&#160;spatřil, že v&#160;nevelké vzdálenosti stojí dům, ke kterému se mu snad podaří dojít. Z&#160;útrpnosti k&#160;jeho stavu se nad ním třeba slitují&#160;– a&#160;i kdyby ne, jistě bude lepší, pomyslil si umřít blízko živých lidí než v&#160;těch pustých širých polích. Sebral všechny síly k&#160;poslednímu zoufalému pokusu a&#160;zaměřil vrávoravé kroky k&#160;domu.</p>
			<p class="MLP_text ParaOverride-1">Jak se tak k&#160;němu blížil, přepadl ho najednou pocit, že ten dům už někdy viděl. Nepamatoval si sice žádný z&#160;detailů, ale připadal mu známý celkový obrys a&#160;vzhled stavby.</p>
			<p class="MLP_text ParaOverride-1">Ta zahradní zeď! Ano, na trávníku za ní padl dnes v&#160;noci na kolena a&#160;prosil oba muže o&#160;smilování. Je to zrovna ten dům, který se pokusili vyloupit!</p>
			<p class="MLP_text ParaOverride-1">Když Oliver dům poznal, zmocnil se ho tak svíravý strach, že na okamžik úplně zapomněl na krutou bolest své rány a&#160;myslil pouze na útěk. Útěk? Stěží se držel vůbec na nohou, a&#160;i kdyby nakrásně měl vládu nad veškerými schopnostmi svého útlého a&#160;mladičkého těla neztenčenu, kam by mohl utéci? Strčil do dvířek zahradní branky; byla odemčená a&#160;lehce se otevřela dokořán. Převrávoral pažit, vyhrabal se po schůdkách a&#160;chabě zaťukal na dveře. A&#160;protože ho všechny síly opustily, svezl se k&#160;jednomu z&#160;obou postranních sloupů malého portika.</p>
			<p class="MLP_text ParaOverride-1">Stalo se, že asi v&#160;tu dobu právě pan Giles, Brittles a&#160;klempíř seděli v&#160;kuchyni a&#160;čajem a&#160;rozličnými dobrotami se zotavovali z&#160;přestálé námahy a&#160;hrůz noci. Ne snad, že by bývalo páně Gilesovým zvykem povolovat nižším služebníkům příslušnou důvěrnost, neboť k&#160;těm se obyčejně choval naopak spíš se vznešenou vlídností, která ačkoli libá na poslech, přesto jim zároveň neomylně připomínala jeho vyšší společenské postavení. Leč smrt, požár a&#160;loupež staví všechny lidi sobě na roveň&#160;– a&#160;tak pan Giles seděl u&#160;kuchyňského krbu s&#160;nohama nataženýma k&#160;mřížce a&#160;levou rukou se opíral o&#160;stůl, kdežto pravou názorně dokresloval rozvláčné a&#160;podrobné líčení loupeže, jemuž jeho posluchačstvo (najmě však kuchařka a&#160;panská, které doplňovaly společnost) naslouchalo s&#160;bezdechým zájmem.</p>
			<p class="MLP_text ParaOverride-1">„Bylo asi kolem půl třetí,“ vykládal pan Giles, „ale nechtěl bych přísahat, že nebylo spíš krapet ke třetí, když jsem se probudil, a&#160;jak jsem se na posteli obrátil, asi tak nějak (tu se pan Giles otočil na židli a&#160;přetáhl si přes sebe cíp ubrusu, který měl znázorňovat pokrývku), najednou se mi zdá, že slyším nějaký šramot.“</p>
			<p class="MLP_text ParaOverride-1">Když vyprávění dospělo k&#160;tomuto bodu, kuchařka zbledla a&#160;požádala panskou, aby zavřela dveře; ta zase požádala Brittlese, ten požádal klempíře a&#160;ten se stavěl, že neslyší.</p>
			<p class="MLP_text ParaOverride-1">„Že slyším nějaký šramot,“ opakoval pan Giles. „V&#160;první chvíli si povídám, nějaké mámení, a&#160;už jsem se šikoval zase zaspat, když vtom vám slyším ten šramot znova a&#160;zřetelně.“</p>
			<p class="MLP_text ParaOverride-1">„Jaký šramot?“ zeptala se kuchařka.</p>
			<p class="MLP_text ParaOverride-1">„Něco jako praskání,“ odpověděl pan Giles a&#160;rozhlédl se po společnosti.</p>
			<p class="MLP_text ParaOverride-1">„Spíš jako kdyby někdo strouhal železnou tyčkou po struhátku na muškátový oříšek,“ nadhodil Brittles.</p>
			<p class="MLP_text ParaOverride-1">„To až když jste to slyšel vy, prosím,“ opáčil pan Giles, „ale v&#160;tu chvíli to bylo nějaké praskání. Tak jsem odhrnul pokrývku,“ pokračoval Giles a&#160;přeložil cíp ubrusu zpátky, „posadil jsem se v&#160;posteli a&#160;poslouchám.“</p>
			<p class="MLP_text ParaOverride-1">Kuchařka a&#160;panská vyjekly unisono: „Šmarjá!“ a&#160;přitáhly si židle blíž k&#160;sobě.</p>
			<p class="MLP_text ParaOverride-1">„To jsem to už slyšel docela jasně,“ ujal se opět slova pan Giles. „Povídám si: ‚Někdo se dobývá do dveří nebo do okna, co budem dělat? Vzbudím toho chudáka Brittlese a&#160;zachráním ho, aby ho nezavraždili v&#160;posteli&#160;– jinak mu třeba,‘ povídám si, ‚podříznou krk od pravého ucha až k&#160;levému a&#160;vůbec o&#160;tom nebude vědět.‘“</p>
			<p class="MLP_text ParaOverride-1">Tu se oči všech obrátily na Brittlese, který upřel zrak na řečníka a&#160;civěl na něj, ústa dokořán otevřená a&#160;v&#160;obličeji vyjevený výraz bezmezné hrůzy.</p>
			<p class="MLP_text ParaOverride-1">„Tak jsem odhodil pokrývku,“ pokračoval pan Giles, odmrštil ubrus a&#160;velice soustředěně se zahleděl na kuchařku a&#160;na panskou, „potichu jsem vylezl z&#160;postele, natáhl jsem si&#160;–“</p>
			<p class="MLP_text ParaOverride-1">„Jsou tu dámy, pane Gilesi!“ připomněl mu šeptem klempíř.</p>
			<p class="MLP_text ParaOverride-1">„– <span class="MLP_znak_kurziva_11b">střevíce</span>, pane,“ dořekl pan Giles s&#160;tváří k&#160;němu otočenou a&#160;se silným důrazem na prvém slově, „popadl jsem nabitou pistoli, co vždycky bereme večer nahoru s&#160;košem jídelního stříbra, a&#160;po špičkách jsem došel do jeho pokoje. ‚Brittlesi,‘ povídám, když jsem ho probudil, ‚nelekejte se!‘“</p>
			<p class="MLP_text ParaOverride-1">„To jste řekl,“ potvrdil Brittles přiškrceným hlasem. „‚Jsme myslím, Brittlesi, synové smrti,‘ povídám,“ pokračoval Giles, „‚ale nelekejte se.‘“</p>
			<p class="MLP_text ParaOverride-1">„A&#160;lekl se?“ zeptala se kuchařka.</p>
			<p class="MLP_text ParaOverride-1">„Ani trošičku,“ odpověděl pan Giles. „Byl tak chladnokrevný&#160;– no, skoro tak chladnokrevný jako já.“</p>
			<p class="MLP_text ParaOverride-1">„Být na jeho místě já, určitě bych byla ten moment umřela,“ poznamenala panská.</p>
			<p class="MLP_text ParaOverride-1">„Vy jste ženská,“ opáčil Brittles již maličko kurážněji.</p>
			<p class="MLP_text ParaOverride-1">„Brittles má pravdu,“ potvrdil pan Giles a&#160;pochvalně pokývl hlavou, „od ženské by se nic jiného nedalo čekat. Ale my, protože jsme muži, jsme vzali zhaslou lucerničku, co stála u&#160;Brittlese na patce, a&#160;v&#160;černočerné tmě jsme tápali dolů ze schodů&#160;– asi nějak takhle.“</p>
			<p class="MLP_text ParaOverride-1">Pan Giles se zdvihl ze svého místa a&#160;udělal dva kroky se zavřenýma očima, aby své líčení doprovodil příslušným činem, ale vtom sebou najednou prudce škubl, stejně jako ostatní společnost, a&#160;chvatně se zase vrátil na svou židli. Kuchařka a&#160;panská vyvřískly.</p>
			<p class="MLP_text ParaOverride-1">„To bylo zaklepání,“ konstatoval pan Giles s&#160;předstíraným absolutním klidem. „Jděte někdo otevřít.“</p>
			<p class="MLP_text ParaOverride-1">Nikdo se nehnul.</p>
			<p class="MLP_text ParaOverride-1">„Zdá se to trochu divné, neobvyklé, v&#160;takovou časnou hodinu slyšet zaklepání,“ pokračoval pan Giles a&#160;obhlížel bledé obličeje, které ho obklopovaly, sám s&#160;tváří bílou jako křída, „ale otevřít se jít musí. Slyšíte, někdo!“</p>
			<p class="MLP_text ParaOverride-1">Při posledních slovech pohlédl pan Giles na Brittlese, ale tento mladý muž, poněvadž od přirozenosti skromný, si o&#160;sobě pravděpodobně myslil, že je nikdo, a&#160;proto se asi domníval, že se dotaz nemůže vůbec týkat jeho; buď jak buď, neodpověděl ani slovem. Pan Giles vyslal prosebný pohled ke klempíři, ale ten najednou usnul. Ženy ovšem nepřicházely v&#160;úvahu.</p>
			<p class="MLP_text ParaOverride-1">„Kdyby snad Brittles raději otevřel v&#160;přítomnosti svědků,“ pravil pan Giles po krátkém mlčení, „milerád mu půjdu jednoho dělat.“</p>
			<p class="MLP_text ParaOverride-1">„Já taky,“ připojil se klempíř, který se stejně najednou probudil, jako předtím usnul.</p>
			<p class="MLP_text ParaOverride-1">Za těchto podmínek Brittles kapituloval, a&#160;když se společnost poněkud uklidnila objevem (učiněným po otevření okenice), že už je bílý den, vydala se po schodech nahoru, psi v&#160;čele. Obě ženy, které se bály zůstat v&#160;suterénu, uzavíraly průvod. Na radu pana Gilese se všichni velmi hlasitě bavili, aby každou špatně smýšlející osobu venku upozornili, že je jich velký počet, a&#160;jako mistrovský diplomatický tah, který se zrodil v&#160;mozku téhož vynalézavého pána, vydatně štípali v&#160;síni psy do ocasu, aby je vydráždili k&#160;zuřivému štěkotu.</p>
			<p class="MLP_text ParaOverride-1">Když učinili tato předběžná opatření, pověsil se pan Giles klempíři na ruku jako klíště (aby jim neutekl, jak se roztomile vyslovil) a&#160;vydal patřičný povel k&#160;otevření dveří. Brittles rozkazu uposlechl&#160;– a&#160;celá hrůza a&#160;nebezpečí, jež spatřil hlouček služebnictva, bázlivě nakukujícího jeden druhému přes rameno, byl ubohý malý Oliver Twist, neschopný slova a&#160;vysílený, který jen zdvihl své těžké oči a&#160;němě se doprošoval slitování.</p>
			<p class="MLP_text ParaOverride-1">„Chlapec!“ zvolal pan Giles a&#160;chrabře odstrčil klempíře dozadu. „Co to má s&#160;tou&#160;– hm?&#160;– Aha&#160;– honem, Brittlesi&#160;– podívejte se&#160;– nepoznáváte?“</p>
			<p class="MLP_text ParaOverride-1">Brittles, který musil ustoupit za dveře, měl-li je otevřít, ihned hlasitě vykřikl, jakmile Olivera spatřil. Vzápětí popadl pan Giles hocha za jednu nohu a&#160;ruku (naštěstí ne za tu zraněnou), vtáhl ho rovnou do síně a&#160;tam ho pustil jako pytel na podlahu.</p>
			<p class="MLP_text ParaOverride-1">„Tady ho máme!“ zavřeštěl nahoru na schody Giles, rozčilený na nejvyšší míru. „Chytli jsme jednoho z&#160;těch zlodějů, madam! Chytli jsme zloděje, slečno! Je raněný, slečno! To já ho střelil, slečno, a&#160;Brittles mi svítil.“</p>
			<p class="MLP_text ParaOverride-1">„Lucernou, slečno!“ křikl Brittles a&#160;přiložil si ze strany k&#160;ústům dlaň, aby se hlas donesl dál.</p>
			<p class="MLP_text ParaOverride-1">Obě služebné se rozběhly po schodech do patra zvěstovat novinu, že pan Giles dopadl lupiče, a&#160;klempíř se zatím pilně zabýval pokusem přivést Olivera k&#160;vědomí, aby snad nezemřel dříve, než ho budou moci pověsit. Doprostřed všeho toho hluku a&#160;zmatku najednou zazněl líbezný ženský hlas a&#160;v&#160;mžiku vřavu utišil.</p>
			<p class="MLP_text ParaOverride-1">„Gilesi!“ zašeptal hlas z&#160;plošinky nad schody.</p>
			<p class="MLP_text ParaOverride-1">„Tady jsem, slečno,“ přihlásil se pan Giles. „Nelekejte se, prosím, nic se mi dohromady nestalo. Ani se moc zoufale nebránil, slečno! Brzy viděl, že na mě nestačí!“</p>
			<p class="MLP_text ParaOverride-1">„Tiše!“ napomenula ho mladá dáma. „Takhle mi tetičku vylekáte víc než předtím ti zloději. Je ten ubožák hodně zraněný?“</p>
			<p class="MLP_text ParaOverride-1">„Hrozně těžce, slečno,“ odpověděl Giles s&#160;nepopsatelným uspokojením.</p>
			<p class="MLP_text ParaOverride-1">„Vypadá, slečno, jako by už měl duši na jazyku,“ zařval Brittles stejným způsobem jako předtím. „Nechtěla byste se na něj přijít sem podívat, slečno, pro případ, že by dodělal?“</p>
			<p class="MLP_text ParaOverride-1">„Tiše, prosím vás, buďte tak hodný!“ odvětila dáma. „Počkejte v&#160;klidu jen okamžíček, než promluvím s&#160;tetou.“</p>
			<p class="MLP_text ParaOverride-1">Krokem stejně tichým a&#160;mírným jako její hlas dívka křepce odběhla. V&#160;krátkosti se vrátila s&#160;příkazem, že mají zraněného opatrně odnést nahoru do pokoje pana Gilese a&#160;Brittles že má osedlat poníka a&#160;okamžitě zajet do Chertsey a&#160;odtamtud co nejrychleji poslat strážníka a&#160;lékaře.</p>
			<p class="MLP_text ParaOverride-1">„Ale nechcete se na něj dřív podívat, slečno?“ zeptal se pan Giles s&#160;takovou pýchou, jako kdyby Oliver byl nějaký vzácný pták s&#160;nádherným peřím, kterého obratně sundal. „Ani jenom mrknout, slečno?“</p>
			<p class="MLP_text ParaOverride-1">„Teď ne, ani za nic na světě,“ odpověděla mladá dáma. „Ubožák! Prosím vás, Gilesi, jednejte s&#160;ním šetrně, mně k&#160;vůli!“</p>
			<p class="MLP_text ParaOverride-1">Starý služebník zvedl k&#160;dívce, když se obracela k&#160;odchodu, oči tak plné pýchy a&#160;obdivu, jako by to bylo jeho vlastní dítě. Potom se sehnul k&#160;Oliverovi a&#160;pomohl ho odnést nahoru s&#160;péčí a&#160;starostlivostí téměř ženskou.</p>
		</div>
</body>
</html>