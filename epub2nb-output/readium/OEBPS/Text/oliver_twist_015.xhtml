<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>oliver_twist-12</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="oliver_twist-12" xml:lang="cs-CZ">
		<div class="Z-kladn--textový-r-meček">
			<p id="_idParaDest-11" class="MLP_uroven2_kapitola ParaOverride-1">Kapitola osmá</p>
			<p class="MLP_text_uprostred_-I- ParaOverride-1">Oliver putuje do Londýna. Po cestě se setká<br/>s&#160;prapodivným mladým pánem</p>
			<p class="MLP_text_bez1radku_-12-0- ParaOverride-1">Oliver došel k&#160;přelízce, u&#160;níž polní pěšina končila, a&#160;znovu se octl na veřejné silnici. Zatím už bylo osm hodin. Ačkoli měl město již téměř pět mil za zády, až do samého poledne střídavě utíkal a&#160;schovával se za křovím u&#160;silnice, protože se bál, že ho třeba pronásledují a&#160;chtějí chytit. Teprve potom se posadil k&#160;odpočinku přímo na silnici vedle milníku, a&#160;poprvé začal přemýšlet, kam nejlíp by měl jít hledat živobytí.</p>
			<p class="MLP_text ParaOverride-1">Kámen, u&#160;kterého seděl, podával velkými písmeny informaci, že z&#160;toho místa je rovných sedmdesát mil do Londýna. To jméno dalo hochovým myšlenkám nový směr. Londýn! To známé ohromné město! Tam by ho nikdo&#160;– ba ani sám pan Bumble&#160;– jaktěživ nenašel! Často také slýchal starce ve špitále říkat, že žádný mládenec, když není nekňuba, nemusí v&#160;Londýně třít bídu a&#160;že v&#160;tom obrovském městě jsou možnosti, jak se uživit, o&#160;jakých ti, co vyrostli ve venkovských končinách, nemají ani ponětí. Je to prý místo jako stvořené pro hocha bez domova, který jinak musí umřít na ulici, když mu nikdo nepomůže. Zatímco mu tyto myšlenky táhly mozkem, čile vyskočil a&#160;znovu se vydal na cestu.</p>
			<p class="MLP_text ParaOverride-1">Vzdálenost mezi sebou a&#160;Londýnem zmenšil o&#160;další plné čtyři míle, než mu přišlo na mysl, kolik útrap ho ještě čeká, dříve než může doufat, že k&#160;vytčenému cíli vůbec dojde. Protože na něj tato úvaha neodbytně dotírala, zmírnil trochu krok a&#160;přemítal o&#160;svých prostředcích, jak se tam dostat. V&#160;ranečku měl kůrku chleba, režnou košilku a&#160;dva páry punčoch; kromě toho v&#160;kapse měl jednu penci&#160;– dar od Sowerberryho po jednom pohřbu, při němž se svého úkolu zhostil nadobyčejně dobře. „Čistá košile,“ uvažoval Oliver, „je moc příjemná věc&#160;– a&#160;ty dvoje spravené punčochy taky&#160;– a&#160;ten měďák taky&#160;– ale je to dohromady slabá pomoc, když mám šlapat pětašedesát mil, a&#160;v&#160;zimě!“ Leč Oliverovy myšlenky, stejně jako se děje u&#160;většiny lidí, mu sice dovedly nadmíru pohotově a&#160;barvitě předvést jeho potíže, byly však úplně v&#160;koncích, měly-li mu poradit nějaké možné řešení, jak je překonat; proto si Oliver po dlouhých úvahách, které neměly žádný valný výsledek, přehodil raneček na druhé rameno a&#160;plahočil se dál.</p>
			<p class="MLP_text ParaOverride-1">Toho dne ušel Oliver dvacet mil a&#160;celý ten čas neměl v&#160;ústech nic než tu kůrku suchého chleba a&#160;několik doušků vody, které si vyprosil u&#160;dveří chalup při silnici. Když nadešla noc, zahnul na louku a&#160;s&#160;rozhodnutím přečkat tam do rána se schoulil v&#160;kupě sena. Zpočátku byl vystrašený, neboť po holých polích truchlivě skučel vítr; bylo mu zima a&#160;měl hlad a&#160;byl ve své samotě opuštěnější než kdy dřív. Ale protože byl od celodenní chůze velmi unavený, brzy usnul a&#160;zapomněl na útrapy.</p>
			<p class="MLP_text ParaOverride-1">Když druhý den ráno vstal, byl zimou celý zkřehlý a&#160;měl takový hlad, že hned v&#160;první vesnici, kterou procházel, musel svůj měďák vyměnit za bochníček chleba. Neušel víc než dvanáct mil, když se znovu snesla noc. Chodidla měl rozbolavělá a&#160;nohy tak slabé, že se pod ním třásly. Další nocí strávenou v&#160;tom mrazivém sychravém vzduchu se jeho stav ještě zhoršil; když se nazítří ráno vydával na další pouť, stěží za sebou vlekl nohy.</p>
			<p class="MLP_text ParaOverride-1">Na úpatí jednoho příkrého kopce čekal, až k&#160;němu dojede dostavník, a&#160;pak na venkovních cestujících žebral; ale jen málokteří si ho vůbec povšimli, a&#160;to mu ještě řekli, aby počkal, až dojedou na vrchol kopce, a&#160;pak aby jim ukázal, jak daleko doběhne za půlpenci. Ubohý Oliver se kousek cesty snažil dostavníku stačit, ale pro únavu a&#160;rozbolavělé nohy to nedokázal. Když to venkovní pasažéři viděli, zastrčili půlpenci zase zpátky do kapsy a&#160;prohlásili, že je líný spratek a&#160;nic si nezaslouží. A&#160;dostavník odhrčel a&#160;zanechal za sebou oblak prachu.</p>
			<p class="MLP_text ParaOverride-1">V&#160;některých vesnicích visely velké malované tabule s&#160;výstrahou, že všechny osoby, které by v&#160;jejich obvodu žebraly, budou uvrženy do šatlavy. To Oliverovi nahánělo ukrutný strach, a&#160;proto byl vždycky rád, když měl takovou vesnici co možná nejrychleji za sebou. V&#160;jiných vesnicích obyčejně postával po zájezdních dvorech a&#160;smutně se díval na každého, kdo šel kolem; takové počínání zpravidla končilo tím, že hostinská přikázala některému z&#160;postiliónů, kteří tam právě lelkovali, aby toho cizího kluka vyhnal, protože by dala krk, že přišel něco ukrást. Žebral-li někde u&#160;sedláka, deset ku jedné, že mu pohrozili, že na něj poštvou psa. A&#160;ukázal-li špičku nosu v&#160;některém krámě, hned mluvili o&#160;serbusovi&#160;– z&#160;čehož se Oliverovi rozbušilo srdce, až je cítil v&#160;ústech&#160;– velmi často po celé dlouhé hodiny to jediné, co v&#160;nich vůbec cítil.</p>
			<p class="MLP_text ParaOverride-1">Pravda je, že nebýt jednoho bodrého výběrčího mýta a&#160;jedné dobrácké staré paní, byla by Oliverovy útrapy zkrátila navlas stejná událost, jaká kdysi ukončila útrapy jeho matky; jinými slovy byl by s&#160;naprostou jistotou klesl mrtev na veřejné silnici. Ale mýtný mu dal najíst chleba a&#160;sýra&#160;– a&#160;stará paní, která měla vnuka, jenž ztroskotal na moři a&#160;nyní bloudil bos kdesi po dalekých končinách světa, se nad ubohým sirotkem ustrnula a&#160;dala mu ze svého mála, co mohla, ba víc než mohla, a&#160;to se slovy tak laskavými a&#160;něžnými a&#160;s&#160;tolika slzami porozumění a&#160;soucitu, že se Oliverovi vryla do srdce hlouběji než veškeré utrpení, které kdy zakusil.</p>
			<p class="MLP_text ParaOverride-1">Časně zrána sedmého dne po tom, kdy opustil své rodiště, vbel­hal Oliver utrmáceným krokem do městečka Barnetu. Okenice byly zavřené, ulice prázdná; ani živá duše dosud neprocitla k&#160;denní práci. Právě vycházelo slunce v&#160;celé své oslnivé kráse; ale jeho světlo jen ještě důrazněji chlapci připomínalo jeho osamělost a&#160;opuštěnost, když si se zkrvavělýma nohama a&#160;celý uprášený sedl na práh jednoho domu.</p>
			<p class="MLP_text ParaOverride-1">Ponenáhlu se jedna okenice za druhou otevíraly, rolety v&#160;oknech vytahovaly a&#160;po ulici začínali přecházet lidé. Tu a&#160;tam se některý chodec zastavil a&#160;na okamžik se na Olivera zahleděl nebo se po něm v&#160;spěšné chůzi kolem jen zvědavě ohlédl; ale nikdo mu sám od sebe nepomohl, ba ani se nikdo neobtěžoval i&#160;jen zeptat, kde se tam bere. K&#160;žebrání neměl Oliver odvahu. A&#160;tak seděl dál.</p>
			<p class="MLP_text ParaOverride-1">Už delší chvíli se takhle krčil na schodě před domem a&#160;divil se velkému počtu hostinců (neboť každý druhý dům v&#160;Barnetu byla hospoda, ať velká nebo malá), netečně pozoroval dostavníky projíždějící ulicí a&#160;právě dumal, jak se to zdá zvláštní, že v&#160;několika málo hodinách hravě svedou to, co jeho stálo celý týden odvahy a&#160;odhodlanosti, neúměrné jeho věku, než to dokázal, když vtom ho vyburcovalo poznání, že se hoch, který kolem něho před několika minutami lhostejně přešel, opět vrátil a&#160;nadmíru vážně si ho teď z&#160;protější strany prohlíží. Zpočátku toho Oliver valně nedbal, ale hoch setrvával v&#160;témž postoji upjaté pozornosti tak dlouho, že Oliver zdvihl hlavu a&#160;jeho upřený pohled mu oplatil. Nato zamířil hoch přes ulici, došel až těsně k&#160;Oliverovi a&#160;řekl:</p>
			<p class="MLP_text ParaOverride-1">„Těbůh, človíčku! Co se mele?“</p>
			<p class="MLP_text ParaOverride-1">Hoch, který tímto dotazem oslovil našeho malého poutníka, byl asi stejného věku s&#160;ním; ale vypadal tak podivně, že podivnějšího snad Oliver v&#160;životě ještě neviděl. Byl to hoch obličeje jaksepatří všedního, s&#160;nosem pršatým a&#160;čelem nízkým, a&#160;vůbec mládeneček tak umouněný, že víc už člověk nemohl chtít&#160;– ale tvářil se i&#160;choval docela jako dospělý muž. Na svůj věk byl malé postavy, nohy měl trochu do „o“ a&#160;oči malé, pichlavé, ošklivé. Klobouk měl posazený na vršku hlavy tak lehce, že hrozil každým okamžikem spadnout&#160;– a&#160;také by byl opravdu velmi často spadl, kdyby jeho nositel nebyl měl ve zvyku co chvíli zručně škubnout hlavou a&#160;tím pošoupnout klobouk zpátky na staré místo. Vězel v&#160;mužském kabátě, který mu sahal bezmála na paty. Manžety měl zahrnuté až k&#160;lokti, aby vůbec dostal ruce z&#160;rukávů ven&#160;– zřejmě s&#160;konečným cílem strčit si je do kapes štruksových kalhot, neboť tam je také ustavičně měl. Byl to rozhodně nejfuriantštější a&#160;nejnafoukanější mladý pán, jaký se kdy v&#160;šněrovacích křampách tyčil do výšky čtyř stop a&#160;šesti palců, ne-li o&#160;něco méně.</p>
			<p class="MLP_text ParaOverride-1">„Těbůh, človíčku! Co se mele?“ zeptal se ten prapodivný mladý pán Olivera.</p>
			<p class="MLP_text ParaOverride-1">„Mám hrozný hlad a&#160;jsem strašně unavený,“ odpověděl Oliver a&#160;v&#160;očích mu při těch slovech stály slzy. „Mám za sebou dlouhou cestu. Šlapu už celých sedm dní.“</p>
			<p class="MLP_text ParaOverride-1">„Šlapeš už sedm dní!“ opakoval mladý pán. „Aha, rozumím. Na glejt od hlavouna, viď? Ale se mi zdá,“ dodal, když zpozoroval Oliverův udivený pohled, „že vůbec nevíš, kdo je to hlavoun, co, bobečku povedená?“</p>
			<p class="MLP_text ParaOverride-1">Oliver skromně odpověděl, že tím slovem slyšel vždycky nazývat člověka s&#160;velkou hlavou.</p>
			<p class="MLP_text ParaOverride-1">„Tě péro, seš mi ty zajíc!“ zvolal mladý pán. „Hlavoun je přeci sudí, a&#160;když šlapeš na glejt od hlavouna, tak to nejdeš rovnou kupředu, ale dycinky vejš a&#160;vejš a&#160;nikdá už zpátky dolů. Copaks eště nikdá nezkusil mlejn<span class="CharOverride-1"><span id="footnote-009-backlink"><a class="_idFootnoteLink _idGenColorInherit" href="../Text/oliver_twist_015.xhtml#footnote-009">10</a></span></span>?“</p>
			<p class="MLP_text ParaOverride-1">„Jaký mlýn?“ zeptal se Oliver.</p>
			<p class="MLP_text ParaOverride-1">„Jakej mlejn? No přeci mlejn&#160;– ten, co potřebuje tak málo místa, že se vejde i&#160;do basy, a&#160;dycinky se točí veselej, když se lidem vede bledě, než když jim je hej, anžto pak nesežene šlapáky. Ale heleď,“ řekl mladý pán, „potřebuješ něco na zob a&#160;máš ho mít. Mám sice zrovinka dales&#160;– akorát jedinej šup a&#160;grešli&#160;– ale dokud stačej, tak klopím a&#160;solím. Tak hopla, zvedni se na ty špády. No! a&#160;tradá!“</p>
			<p class="MLP_text ParaOverride-1">Když pomohl Oliverovi vstát, zavedl ho mladý pán do vedlejšího kupeckého krámu a&#160;tam nakoupil slušnou porci krájené vařené šunky a&#160;půlku čtyřliberního bochníka chleba čili, jak se sám vyjádřil, „štyrákovou placku“. Aby udržel šunku čistou a&#160;ochránil ji před prachem, pomohl si důmyslným způsobem, totiž vyhloubil v&#160;bochníku díru tím, že z&#160;něho vydloubl kus střídky, a&#160;nacpal šunku dovnitř. Potom si mladý pán strčil chléb pod paždí, zamířil do nedaleké malé hospůdky a&#160;zavedl Olivera až do výčepu v&#160;zadní části domu. Tam jim na příkaz záhadného mladíčka přinesli korbel piva a&#160;Oliver se na pobídku svého nového přítele pustil do jídla; krmil se dlouho a&#160;s&#160;chutí a&#160;cizí hoch si ho při tom hodování chvílemi pozorně prohlížel.</p>
			<p class="MLP_text ParaOverride-1">„Jdeš do Londýna?“ zeptal se cizí hoch, když Oliver konečně dojedl.</p>
			<p class="MLP_text ParaOverride-1">„Ano.“</p>
			<p class="MLP_text ParaOverride-1">„Máš kde bydlet?“</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">„A&#160;peníze?“</p>
			<p class="MLP_text ParaOverride-1">„Nemám.“</p>
			<p class="MLP_text ParaOverride-1">Cizí hoch si hvízdl a&#160;vrazil ruce do kapes tak hluboko, jak mu to jen rukávy velkého kabátu dovolily.</p>
			<p class="MLP_text ParaOverride-1">„Ty bydlíš v&#160;Londýně?“ zeptal se Oliver.</p>
			<p class="MLP_text ParaOverride-1">„Jo. Když jsem doma, tak jo,“ odpověděl hoch. „Podle mýho bys potřeboval nějakej kutloch, kde by ses dneska vyspal, co?“</p>
			<p class="MLP_text ParaOverride-1">„To opravdu,“ přisvědčil Oliver. „Nespal jsem pod střechou, co jsem odešel od nás.“</p>
			<p class="MLP_text ParaOverride-1">„Kvůli tomu si teda hlavu tejrat nemusíš,“ řekl mladý pán. „Ještě dneska musím bejt v&#160;Londýně a&#160;znám tam jednoho slušnýho starýho pána, co tam žije, a&#160;ten ti dá nocleh zadarmo a&#160;jaktěživ se nezeptá, co ti cinká v&#160;kapse&#160;– samo sebou když tě k&#160;němu přivede nějakej fešák, kterýho von zná. A&#160;že by neznal mě? Kdepak! Ani co by za nehet vešlo! Zaručeně ne! Ani pomyšlení!“</p>
			<p class="MLP_text ParaOverride-1">Mladý pán se usmál, jako by chtěl naznačit, že poslední kusé výroky jsou jen laškovná ironie, a&#160;zároveň dopil pivo do dna.</p>
			<p class="MLP_text ParaOverride-1">Tato neočekávaná nabídka přístřeší byla tuze lákavá, aby jí Oliver odolal; zvlášť když ihned po ní následovalo ujištění, že řečený starý pán nepochybně Oliverovi bez meškání opatří pěkné místo. To vedlo k&#160;rozhovoru ještě přátelštějšímu a&#160;důvěrnějšímu, z&#160;něhož se pak Oliver dověděl, že jeho nový přítel se jmenuje Jack Dawkins a&#160;že je obzvláštním miláčkem a&#160;chráněncem postaršího pána shora zmíněného.</p>
			<p class="MLP_text ParaOverride-1">Zevnějšek pana Dawkinse nevydával tuze příznivé svědectví o&#160;výhodách, jež z&#160;náklonnosti jeho patrona plynou těm, které vzal pod svou ochranu; ale poněvadž měl poněkud výstřední a&#160;nevázaný styl řeči a&#160;navíc ještě přiznal, že mezi důvěrnými přáteli je lépe znám pod přezdívkou „Ferina Lišák“, Oliver usoudil, že na jeho nového známého, jakožto na tvora lehkovážně a&#160;zpustle založeného, byla všechna mravní ponaučení jeho dobrodince až doposud vyplýtvána nadarmo. Pod tímto dojmem si potají umínil, že si bude hledět co možná nejrychleji získat dobré mínění starého pána, a&#160;pozná-li, že Lišák je nepolepšitelný&#160;– jak již nyní téměř s&#160;jistotou očekával, že se ukáže&#160;– poděkuje se za čest všech dalších styků s&#160;ním.</p>
			<p class="MLP_text ParaOverride-1">Poněvadž John Dawkins měl námitky proti tomu, aby vkročili do Londýna před setměním, bylo málem jedenáct hodin, než dorazili k&#160;islingtonskému mýtu. Od Anděla přešli do St. Johns’s Road a&#160;z&#160;té zahnuli do úzké ulice, která končí u&#160;divadla Sadler’s Wells; pak se pustili po Exmouth Street a&#160;Coppice Row a&#160;dále úzkou uličkou kolem špitálu a&#160;přes staroslavný plácek, který se kdysi honosil jménem Hockley-in-the-Hole; odtamtud zamířili do uličky Little Saffron Hill a&#160;z&#160;té konečně do ulice Great Saffron Hill. Tou Lišák pelášil rychlým krokem za ustavičného napomínání Olivera, aby se mu držel těsně v&#160;patách.</p>
			<p class="MLP_text ParaOverride-1">Ačkoli měl Oliver až dost čím zaměstnávat pozornost, nechtěl-li ztratit svého vůdce z&#160;očí, přesto nemohl odolat, aby se několikrát chvatně nerozhlédl po obou stranách ulice, jíž se ubíral. Špinavější ani zbídačelejší končinu ještě v&#160;životě neviděl. Ulice byla velmi úzká a&#160;blátivá a&#160;vzduch přesycený ohavnými pachy. Bylo v&#160;ní slušné množství krámků; ale jak se zdálo, neměly na skladě žádný jiný artikl než ony houfy dětí, které se i&#160;v&#160;té pozdní noční hodině protahovaly mezi dveřmi hned sem, hned tam nebo vřeštěly uvnitř. Jediné oázy, kterým se uprostřed té všeobecné pustoty očividně dařilo, byly hospody a&#160;v&#160;těch se s&#160;plnou vervou rvala nejnižší irská chátra. Průjezdy a&#160;slepé uličky, které tu a&#160;tam z&#160;hlavní ulice odbočovaly, odhalovaly pohled na hloučky domů, kde se opilí mužové i&#160;ženy doslova váleli ve špíně a&#160;z&#160;nejedněch domovních dveří se opatrně vynořilo statné individuum, vydávající se podle všeho zdání na výpravu jistě nijak zvlášť kalou nebo neškodnou.</p>
			<p class="MLP_text ParaOverride-1">Oliver se právě rozmýšlel, neměl-li by raději vzít do zaječích, když vtom došli na dolní konec ulice. Tu ho jeho průvodce chytil za rameno, otevřel dveře jednoho domu v&#160;blízkosti uličky Field Lane, vtáhl ho do chodby a&#160;zase dveře za nimi zavřel.</p>
			<p class="MLP_text ParaOverride-1">„Co je!“ křikl zdola nějaký hlas v&#160;odpověď na Lišákovo hvízdnutí.</p>
			<p class="MLP_text ParaOverride-1">„Príma terno!“ zněla Lišákova odpověď.</p>
			<p class="MLP_text ParaOverride-1">To bylo patrně nějaké heslo nebo znamení, že všechno je v&#160;pořádku, neboť na zadním konci chodby se na zdi mihlo světýlko blikavé svíčky a&#160;z&#160;místa, odkud bylo vylomeno někdejší zábradlí schodů do kuchyně, vykoukla mužská tvář.</p>
			<p class="MLP_text ParaOverride-1">„Jste dva,“ řekl muž, vystrčil svíčku ještě kus dál a&#160;zastínil si přitom oči. „Kdo je ten druhej?“</p>
			<p class="MLP_text ParaOverride-1">„Novej kamarád,“ odpověděl Jack Dawkins a&#160;přitáhl Olivera blíž.</p>
			<p class="MLP_text ParaOverride-1">„Kdes ho sebral? Odkud je?“</p>
			<p class="MLP_text ParaOverride-1">„Z&#160;Balíkova. Je Fagin nahoře?“</p>
			<p class="MLP_text ParaOverride-1">„Jo, zrovna třídí šňupáky. Tak alou nahoru!“ Svíčka se zase stáhla zpátky a&#160;tvář zmizela.</p>
			<p class="MLP_text ParaOverride-1">S&#160;jednou rukou tápající kolem a&#160;s&#160;druhou sevřenou pevným stiskem společníkovým zdolal Oliver se značnými obtížemi tmavé a&#160;rozbité schody, po nichž jeho průvodce vyběhl se snadností a&#160;hbitostí, která svědčila o&#160;tom, že je dobře zná. Nahoře prudce otevřel dveře nádvorního pokoje a&#160;vtáhl Olivera za sebou dovnitř.</p>
			<p class="MLP_text ParaOverride-1">Strop i&#160;stěny místnosti byly stářím a&#160;špínou úplně černé. Před krbem stál obyčejný měkký stůl a&#160;na něm byla svíčka, zastrčená do láhve od zázvorového piva, pár cínových korbílků, bochník chleba, máslo a&#160;talíř. Na pánvi, postavené na ohni a&#160;provázkem přivázané ke krbové římse, škvířivě syčelo několik klobásků a&#160;nad nimi, s&#160;opékací vidličkou v&#160;ruce, stál velmi starý scvrklý žid, jehož odpornou tvář ničemných rysů stínila houšť zknocených zrzavých chlupů. Na sobě měl usmolený flanelový kaftan, z&#160;něhož mu čouhal holý krk, a&#160;jak se zdálo, dělil pozornost mezi pánev a&#160;hambalek, na kterém viselo množství hedvábných kapesníků. Na podlaze ležela těsně sražená řada hrubých slamníků, sešitých ze starých pytlů. Kolem stolu sedělo asi pět šest hochů, žádný z&#160;nich starší než Lišák, a&#160;kouřili z&#160;dlouhých hliněnek a&#160;popíjeli kořalku s&#160;výrazem vyzrálých mužů. Všichni se shlukli kolem svého druha, když šeptal několik slov židovi do ucha, a&#160;potom se otočili a&#160;rozzubili se na Olivera. Stejně se otočil i&#160;žid, opékací vidličku stále v&#160;ruce.</p>
			<p class="MLP_text ParaOverride-1">„To je von, Fagine,“ představil ho Jack Dawkins, „můj přítel Oliver Twist.“</p>
			<p class="MLP_text ParaOverride-1">Žid se zazubil, obřadně a&#160;hluboce se Oliverovi uklonil, vzal ho za ruku a&#160;vyslovil naději, že se mu dostane cti důvěrně se s&#160;ním seznámit. Potom ho obstoupili mladí pánové s&#160;hliněnkami a&#160;velmi vydatně mu potřásali oběma rukama&#160;– obzvlášť tou, v&#160;níž držel svůj raneček. Jeden mladý pán hořel nedočkavostí, aby mu mohl pověsit čepici na věšák, a&#160;jiný byl zase tak úslužný, že mu vjel sám rukama do kapes, aby se Oliver při své velké únavě nemusil s&#160;jejich vyprazdňováním namáhat osobně, až půjde spát. Tyto zdvořilůstky by byly pravděpodobně zašly mnohem dále, kdyby si židova opékací vidlička nebyla vydatně zatančila po hlavách a&#160;ramenou příchylných mladíků, kteří je Oliverovi prokazovali.</p>
			<p class="MLP_text ParaOverride-1">„Moc rádi tě mezi sebou vidíme, Olivere, moc,“ řekl žid. „Odstav klobásky, Lišáku, a&#160;přitáhni Oliverovi k&#160;ohni škopek. To koukáš na naše kapesníky, co, milánku! Je jich pěkná hromádka, na? Zrovna jsme je shledali, půjdou do prádla&#160;– tak, tak, Olivere, tak tak. Ha, ha, ha!“</p>
			<p class="MLP_text ParaOverride-1">Poslední část této řeči uvítali všichni nadějní žáci šprýmovného starého pána bouřlivým rykem. A&#160;právě v&#160;nejlepším veselí zasedli k&#160;večeři.</p>
			<p class="MLP_text ParaOverride-1">Oliver snědl svůj díl a&#160;potom mu žid namíchal sklenici horkého jalovcového grogu s&#160;příkazem, že ho musí hned do sebe obrátit, protože na odlivku čeká další pán. Oliver učinil po jeho přání. Ihned vzápětí ucítil, jak ho někdo zlehka zdvíhá a&#160;klade na jeden vycpaný pytel&#160;– a&#160;potom upadl do hlubokého spánku.</p>
			<hr class="HorizontalRule-1"/>
			<div class="_idFootnotes">
				<div id="footnote-009" class="_idFootnote">
					<p class="MLP_pozn_pod_carou ParaOverride-1"><a class="_idFootnoteAnchor _idGenColorInherit" href="../Text/oliver_twist_015.xhtml#footnote-009-backlink">10</a>  Soud. (Ze staršího argotu.) <span class="MLP_znak_kurziva_9b CharOverride-2">Pozn. překl.</span></p>
				</div>
			</div>
		</div>
</body>
</html>