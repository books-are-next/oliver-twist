<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>oliver_twist-34</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="oliver_twist-34" xml:lang="cs-CZ">
		<div class="Z-kladn--textový-r-meček">
			<p id="_idParaDest-33" class="MLP_uroven2_kapitola ParaOverride-1">Kapitola třicátá</p>
			<p class="MLP_text_uprostred_-I- ParaOverride-1">Vypráví, co si o&#160;Oliverovi myslili noví návštěvníci u&#160;jeho lože</p>
			<p class="MLP_text_bez1radku_-12-0- ParaOverride-1">S&#160;hojným řečným ujišťováním, že je zločincův zjev příjemně překvapí, si doktor provlekl ruku mladé dámy pod paždím, a&#160;když pak volné rámě nabídl paní Maylieové, nadmíru obřadně a&#160;důstojně je vedl po schodech nahoru.</p>
			<p class="MLP_text ParaOverride-1">„Tak,“ řekl doktor pošeptmu, když lehounce otáčel klikou u&#160;dveří jedné ložnice, „teď tedy uslyšíme, co si o&#160;něm myslíte. Není sice zrovna nejčerstvěji oholený, ale přes to přese všechno nevypadá vůbec divoce. Moment, prosím! Nejdřív se ještě s&#160;dovolením podívám, jestli je schopný přijmout návštěvu.“</p>
			<p class="MLP_text ParaOverride-1">Postoupil před ně a&#160;nahlédl do pokoje. Potom jim pokynul, aby vešly, a&#160;když vstoupily, zavřel za nimi dveře a&#160;vzápětí jemně odhrnul záclonu u&#160;postele. A&#160;na ní místo urputného, zarostlého rabiáta, na jehož tvář byly připraveny, spatřily ležet pouhé dítě&#160;– zmořené bolestí a&#160;vysílením a&#160;pohřížené do hlubokého spánku. Zraněná paže, ovázaná a&#160;uložená v&#160;dlahách, mu ležela křížem přes prsa; hlava mu spočívala na druhé ruce, kterou napůl zakrývaly dlouhé vlasy, jak se rozestřely po polštáři.</p>
			<p class="MLP_text ParaOverride-1">Počestný medikus zadržoval rukou záclonu a&#160;mlčky přihlížel snad minutu, snad dvě. Mezitímco takto pacienta pozoroval, mladší dáma tichounce proklouzla kolem, posadila se na židli stojící vedle lůžka a&#160;shrnula Oliverovi vlasy z&#160;obličeje. Jak se přitom nad něj nachýlila, skanuly mu na čelo její slzy.</p>
			<p class="MLP_text ParaOverride-1">Hoch sebou pohnul a&#160;ze spánku se usmál, jako by tyto známky soucitu a&#160;útrpnosti byly vzbudily nějakou příjemnou snovou vidinu lásky a&#160;něhy, jíž v&#160;životě nepoznal. Podobně úryvek líbezné melodie nebo zurčení vody v&#160;lesní tišině, či vůně květiny, nebo vyslovení známého slova někdy náhle vyvolá matnou vzpomínku na výjev, který se v&#160;tomto životě nikdy neudál&#160;– vzpomínku, která se rozplyne jako dech; kterou jako by bylo probudilo nějaké krátké rozpomenutí na šťastnější bytí dávno minulé; kterou ani sebevětším vypětím vůle již nikdy nedokáže mysl znovu přivolat.</p>
			<p class="MLP_text ParaOverride-1">„Co to má znamenat?“ zvolala starší dáma. „Tohle ubohé dítě přece nikdy nemohlo být pomocníkem lupičů!“</p>
			<p class="MLP_text ParaOverride-1">„Nepravost,“ povzdechl si ranhojič a&#160;spustil opět záclonu, „se zabydluje v&#160;mnoha chrámech&#160;– a&#160;kdo může říci, že sličná schránka ji nebude hostit?“</p>
			<p class="MLP_text ParaOverride-1">„Ale v&#160;takovém mladičkém věku!“ namítla Róza.</p>
			<p class="MLP_text ParaOverride-1">„Slečinko moje drahá,“ opáčil ranhojič a&#160;truchlivě přitom pokyvoval hlavou, „stejně jako smrt, ani zločin se neomezuje výhradně na staré a&#160;sešlé. Až tuze často si vybírá oběti právě mezi nejmladšími a&#160;nejhezčími.“</p>
			<p class="MLP_text ParaOverride-1">„Ale snad nevěříte&#160;– bože, snad doopravdy nevěříte, že tenhle křehký hoch byl dobrovolným společníkem nejhorších vyvrhelů lidské společnosti?“ zhrozila se Róza.</p>
			<p class="MLP_text ParaOverride-1">Ranhojič potřásl hlavou s&#160;výrazem, který prozrazoval jeho obavu, že to věru možné je, a&#160;když návštěvnice upozornil, že by mohli pacienta rušit, odvedl je do vedlejšího pokoje.</p>
			<p class="MLP_text ParaOverride-1">„Ale i&#160;kdyby býval opravdu ničemný,“ pokračovala Róza, „jen pomyslete, jak je mladý! Pomyslete, že třeba nikdy nepoznal mateřskou lásku ani útulnost domova&#160;– že třeba trpěl špatným zacházením a&#160;bitím nebo hladem a&#160;ty že ho vehnaly do jednoho houfu s&#160;lidmi, kteří ho pak donutili k&#160;hanebnostem. Teto, tetičko drahá, pro smilování boží, pomyslete na tohle, dřív než jim dovolíte, aby to nemocné dítě odvlekli do vězení, protože to by v&#160;každém případě bylo hrobem všech nadějí, že by se kdy mohl napravit. Ach, jakože mě milujete a&#160;víte, že jsem při vaší dobrotě a&#160;lásce nikdy nepocítila svou sirobu, ale jinak že bych ji možná byla trpce pociťovala a&#160;byla stejně bez pomoci a&#160;bez ochrany jako tohle ubohé dítě, slitujte se nad ním, dřív než bude pozdě!“</p>
			<p class="MLP_text ParaOverride-1">„Ty moje děvenko zlatá,“ odpověděla starší dáma a&#160;přivinula si plačící dívku k&#160;ňadrům, „snad si nemyslíš, že bych mu zkřivila jen jediný vlásek na hlavě?“</p>
			<p class="MLP_text ParaOverride-1">„To ne!“ vyhrkla Róza zaníceně.</p>
			<p class="MLP_text ParaOverride-1">„No ovšem, to jistě ne,“ přisvědčila stará dáma. „Moje dny se pomalu schylují ke konci&#160;– a&#160;kéž se mi dostane milosrdenství, jako já ho osvědčuji druhým! Co mohu udělat, pane, abych ho zachránila?“</p>
			<p class="MLP_text ParaOverride-1">„Nechte mě přemýšlet, madam,“ odpověděl doktor, „nechte mě přemýšlet.“</p>
			<p class="MLP_text ParaOverride-1">Pan Losberne si strčil ruce do kapes a&#160;několikrát se prošel po pokoji sem a&#160;tam; co chvíli se přitom zastavoval, pohupoval se na špičkách a&#160;strašlivě se mračil. A&#160;kolikrát zvolal „Už to mám!“ a&#160;„Ne, nemám!“, tolikrát opět obnovil svou mračnou procházku, až se konečně zastavil nadobro a&#160;takto se vyslovil:</p>
			<p class="MLP_text ParaOverride-1">„Jestli mi dáte bezvýhradné a&#160;neomezené zplnomocnění, abych si Gilese a&#160;toho chlapečka Brittlese vzal na paškál, myslím, že bych už nějakou cestu našel. Vím, že Giles je věrný poctivec a&#160;starý rodinný sluha&#160;– ale vy mu to můžete tisícerým způsobem vynahradit a&#160;mimoto ho ještě odměnit, že je takový znamenitý střelec. Nemáte nic proti tomu?“</p>
			<p class="MLP_text ParaOverride-1">„Ledaže by se našel nějaký jiný prostředek, jak to dítě uchránit,“ odpověděla paní Maylieová.</p>
			<p class="MLP_text ParaOverride-1">„Jiný není,“ prohlásil doktor. „Absolutně není, zaručuju se vám svým slovem.“</p>
			<p class="MLP_text ParaOverride-1">„Pak vám tedy tetička tu plnou moc uděluje,“ řekla Róza a&#160;slzy se jí mísily do úsměvu, „ale, prosím vás, nebuďte na ty ubožáky tvrdší, než je nezbytně zapotřebí.“</p>
			<p class="MLP_text ParaOverride-1">„Vy si myslíte, jak se zdá,“ opáčil doktor, „že každý kromě vás, slečno Rózo, má dnes sklon jednat tvrdě. Jen bych si přál, v&#160;zájmu všeho dorůstajícího mužského pokolení vůbec, aby vás ve stejně přístupné a&#160;rozněžnělé náladě zastihl první přijatelný mládenec, který se bude dovolávat vašeho porozumění. A&#160;stokrát škoda, že nejsem mladý, abych mohl hned na místě využít tak příznivé příležitosti k&#160;tomu, jako je přítomná chvíle.“</p>
			<p class="MLP_text ParaOverride-1">„Jste stejně velký chlapec jako ten chudinka Brittles,“ odpověděla zruměnělá Róza.</p>
			<p class="MLP_text ParaOverride-1">„No,“ řekl doktor a&#160;srdečně se rozesmál, „to není nic zvlášť těžkého. Ale abychom se vrátili k&#160;našemu hochovi. K&#160;hlavnímu bodu naší dohody teprve přijdeme. Asi tak za hodinu se podle mého nejspíš probudí, a&#160;třebaže jsem tomu tupohlavému strážníkovi dole řekl, že se s&#160;hochem nesmí hnout ani na něj mluvit, protože by to ohrozilo jeho život, myslím, že my si s&#160;ním bez nebezpečí pohovořit můžeme. No a&#160;kladu si tedy tuhle podmínku&#160;– že ho ve vaší přítomnosti vyslechnu, a&#160;jestli podle toho, co nám řekne, usoudíme, a&#160;mně se podaří váš chladný rozum uspokojivě přesvědčit, že to je opravdový a&#160;skrz naskrz zkažený špatenka (což je víc než možné), že ho bez veškerého dalšího zasahování, aspoň z&#160;mé strany, ponecháme jeho osudu.“</p>
			<p class="MLP_text ParaOverride-1">„To ne, teti!“ žebronila Róza.</p>
			<p class="MLP_text ParaOverride-1">„To ano, teti!“ opáčil doktor. „Tedy platí?“</p>
			<p class="MLP_text ParaOverride-1">„Není možné, aby to byl zarytý ničema,“ odporovala Róza. „To je úplně nemožné.“</p>
			<p class="MLP_text ParaOverride-1">„Výborně, budiž,“ chytil se toho doktor, „a z&#160;toho důvodu byste měly tím spíš na můj návrh přistoupit.“</p>
			<p class="MLP_text ParaOverride-1">Nakonec uzavřeli dohodu i&#160;v&#160;tomto bodě a&#160;potom se zúčastněné strany posadily a&#160;čekaly, poněkud netrpělivě, až se Oliver probudí.</p>
			<p class="MLP_text ParaOverride-1">Trpělivosti obou dam bylo souzeno podstoupit delší zkoušku, než na jakou se podle předpovědi pana Losberna připravily; plynula totiž hodina za hodinou, ale Oliver stále tvrdě spal. Byl už vlastně večer, než jim dobrácký doktor teprve přinesl zvěst, že se Oliver konečně zotavil natolik, aby se s&#160;ním mohlo promluvit. Hoch je velmi nemocný a&#160;od ztráty krve zesláblý, řekl, ale jeho mysl hoří takovou nedočkavostí se s&#160;něčím svěřit, že pokládá za lepší tu příležitost mu poskytnout než trvat na tom, aby zůstal až do zítřka do rána v&#160;klidu, jak by jinak byl nařídil.</p>
			<p class="MLP_text ParaOverride-1">Sezení trvalo dlouho. Oliver jim líčil celou svou prostou historii a&#160;často musil pro bolest a&#160;nedostatek sil ve vyprávění ustat. Byl to strašlivý zážitek, když v&#160;ztemnělém pokoji poslouchali nemocné dítě, zemdleným hlasem zevrubně podávající předlouhý výčet běd a&#160;neštěstí, které mu přivodila lidská krutost. Ach kdybychom jen ve chvíli, kdy utiskujeme a&#160;týráme své bližní, alespoň jedinou myšlenkou pomněli truchlivých důkazů lidské scestnosti, které jako hustá a&#160;těžká mračna stoupají sice pomalu, ale neméně jistě k&#160;nebesům, aby později na naše hlavy odvetou dštily svou pomstu&#160;– kdybychom si v&#160;obrazotvornosti alespoň na jediný okamžik poslechli hlasy zemřelých, jejichž nesmrtelné svědectví nemůže udusit žádná moc ani žádná pýcha smést&#160;– kde by pak bylo všechno to ubližování a&#160;bezpráví, utrpení, bědy, krutost a&#160;zlo, jež s&#160;sebou přináší každičký den života!</p>
			<p class="MLP_text ParaOverride-1">Toho večera urovnaly Oliverovi polštář vlídné ruce&#160;– a&#160;když usnul, bděla nad ním něha a&#160;ctnost. Cítil takový klid a&#160;blaženost, že byl hotov bez zareptání zemřít.</p>
			<p class="MLP_text ParaOverride-1">Sotvaže tento závažný rozhovor skončil a&#160;Oliver se opět uložil k&#160;odpočinku, už doktor&#160;– když si nejdřív otřel oči a&#160;zároveň je přitom zatratil za to, že mu najednou nějak selhávají&#160;– pospíchal do přízemí, aby se pustil do pana Gilese! A&#160;když v&#160;přízemních pokojích nikoho nenašel, přišlo mu na mysl, že by se jednání dalo možná s&#160;lepším účinkem zahájit v&#160;kuchyni, a&#160;proto také do kuchyně zamířil.</p>
			<p class="MLP_text ParaOverride-1">V&#160;této dolní sněmovně domovního parlamentu bylo shromážděno ženské služebnictvo, pan Brittles, pan Giles, klempíř (jemuž se dostalo zvláštního pozvání, aby se odměnou za prokázané služby pro zbytek toho dne s&#160;nimi poměl) a&#160;strážník. Posledně uvedený pán měl mohutnou hůl, mohutnou hlavu, mohutný obličej a&#160;mohutné šněrovací boty&#160;– a&#160;vypadal, jako kdyby již také byl požil přiměřeně velkou dávku piva, jak tomu i&#160;vskutku bylo.</p>
			<p class="MLP_text ParaOverride-1">Rušné příhody uplynulé noci byly zjevně dosud na přetřesu, neboť když doktor vešel, pan Giles zrovna zeširoka vykládal o&#160;své duchapřítomnosti a&#160;pan Brittles se džbánkem piva v&#160;ruce všechno dosvědčoval ještě dříve, než to jeho nadřízený vůbec vyslovil.</p>
			<p class="MLP_text ParaOverride-1">„Jen klidně seďte!“ řekl jim doktor a&#160;mávl chlácholivě rukou.</p>
			<p class="MLP_text ParaOverride-1">„Děkujeme, pane,“ odpověděl pan Giles. „Naše paní si, prosím, přála, abych dal k&#160;dobru trochu piva, a&#160;protože jsem na svůj pokojíček neměl nejmenší náladu, pane, a&#160;měl jsem chuť na společnost, popíjím svoje pivo tady mezi nimi.“</p>
			<p class="MLP_text ParaOverride-1">Brittles zahájil tiché sborové brumlání, které mělo hromadně vyjádřit, jaké vespolné potěšení čerpají dámy i&#160;pánové z&#160;páně Gilesovy blahovůle. Pan Giles se s&#160;protektorským výrazem rozhlédl po společnosti, jako by chtěl říci, že dokud se budou patřičně chovat, nikdy je neopustí.</p>
			<p class="MLP_text ParaOverride-1">„Jak se daří pacientovi teď navečer, pane?“ otázal se Giles.</p>
			<p class="MLP_text ParaOverride-1">„Nijak zvlášť,“ odpověděl doktor. „Obávám se, že jste si s&#160;tímhle nadrobil pěknou kaši, pane Gilesi.“</p>
			<p class="MLP_text ParaOverride-1">„Snad tím nechcete říct, doufám,“ pravil pan Giles, cely roztřesený, „že umře, pane? Kdybych si to měl myslet, tak by mě už nadosmrti život netěšil. Nikdy bych přece nechtěl takového chlapce usmrtit&#160;– nikdy, pane, a&#160;tuhle Brittles také ne&#160;– ani za všechno stříbro v&#160;celém hrabství.“</p>
			<p class="MLP_text ParaOverride-1">„O&#160;tohle tady nejde,“ prohlásil doktor tajuplně. „Pane Gilesi, jste dobrý protestant?“</p>
			<p class="MLP_text ParaOverride-1">„Ano, prosím, pevně doufám,“ zajíkal se pan Giles, který silně zbledl.</p>
			<p class="MLP_text ParaOverride-1">„A&#160;co jste vy, chlapče?“ vyrazil doktor s&#160;přísnou otázkou na Brit­tlese.</p>
			<p class="MLP_text ParaOverride-1">„Proboha, pane!“ zhrozil se Brittles a&#160;divoce sebou škubl. „Já jsem&#160;– to samé jako pan Giles, prosím.“</p>
			<p class="MLP_text ParaOverride-1">„Pak mi tedy povězte tohle,“ pravil doktor, „vy oba, vy oba! Troufáte si odpřisáhnout, že ten hoch nahoře je tentýž hoch, kterého dnes časně ráno prostrčili tím okýnkem? Ven s&#160;tím, mluvte! Honem! Čekáme na vás.“</p>
			<p class="MLP_text ParaOverride-1">Doktor, který byl podle všeobecného mínění jedním z&#160;nejdobráčtějších tvorů pod sluncem, pronesl tuto výzvu tónem tak strašlivě hněvivým, že Giles a&#160;Brittles, beztak již z&#160;piva i&#160;rozčilení značně popletení, vypoulili jeden na druhého oči, jako když do nich hrom uhodí.</p>
			<p class="MLP_text ParaOverride-1">„Dejte laskavě dobrý pozor na jejich odpověď, strážníku, ano, prosím?“ zahovořil znovu doktor a&#160;zároveň nadmíru vážným gestem hrozil ukazováčkem a&#160;klepal si jím na kořen nosu, aby si zajistil, že onen hodnostář uplatní veškerý svůj ostrovtip. „Možná že se z&#160;toho něco vyklube, ani to nebude dlouho trvat.“</p>
			<p class="MLP_text ParaOverride-1">Strážník se zatvářil, jak uměl nejmoudřeji, a&#160;chopil se hole svého úřadu, která si dosud lhostejně hověla v&#160;koutě u&#160;krbu.</p>
			<p class="MLP_text ParaOverride-1">„Povšimněte si, prosím, že tady jde o&#160;prostou otázku totožnosti,“ dodal doktor.</p>
			<p class="MLP_text ParaOverride-1">„Tak, tak, pane, ba právě,“ přisvědčil strážník za úporného kašlání, neboť zrovna do sebe ve spěchu obrátil zbytek piva a&#160;trocha mu zaskočila do koláčové dírky.</p>
			<p class="MLP_text ParaOverride-1">„Za prvé tedy máme dům, do kterého se vloupají zloději,“ pokračoval doktor, „a dva muži zahlédnou v&#160;oblaku dýmu ze střelného prachu a&#160;ve všem tom zmatku z&#160;vyděšení a&#160;okolní tmy na zlomek vteřiny nějakého hocha. A&#160;za druhé hned ráno potom přijde do jednoho a&#160;téhož domu nějaký hoch, a&#160;protože má náhodou ovázanou ruku, tíž mužové se ho brachiálním násilím zmocní&#160;– kterýmžto činem ho nebezpečně ohrozí na životě&#160;– a&#160;přísahají, že to je ten zloděj. Nuže, otázka zní, zdali tento fakt ony muže k&#160;tomu opravňuje čili nic&#160;– a&#160;ne-li, v&#160;jaké situaci se ocitají?“</p>
			<p class="MLP_text ParaOverride-1">Strážník mudrcky přikývl a&#160;prohlásil, že jestli na tohle není zákon, rád by věděl, na co je.</p>
			<p class="MLP_text ParaOverride-1">„Ptám se vás ještě jednou,“ zahřímal doktor, „můžete slavnostní přísahou potvrdit, že to je tentýž hoch?“</p>
			<p class="MLP_text ParaOverride-1">Brittles se podíval nerozhodně na pana Gilese; pan Giles se podíval nerozhodně na Brittlese; strážník si přiložil dlaň k&#160;uchu, aby pochytil odpověď; obě ženy a&#160;klempíř se nahnuli kupředu a&#160;dychtivě poslouchali; doktor se bystře rozhlížel; vtom zacinkal zvonek u&#160;branky a&#160;v&#160;témž okamžiku zahrčela venku kola.</p>
			<p class="MLP_text ParaOverride-1">„To je patrola!“ zvolal Brittles, kterému se podle všeho zdání velice ulevilo.</p>
			<p class="MLP_text ParaOverride-1">„Kdože?“ vykřikl na něj doktor, teď na oplátku vyděšený zase on.</p>
			<p class="MLP_text ParaOverride-1">„Policajti z&#160;Bow Street, prosím,“ odpověděl Brittles a&#160;chopil se svíčky. „Já a&#160;pan Giles jsme pro ně ráno poslali.“</p>
			<p class="MLP_text ParaOverride-1">„Cože?“ zařval doktor.</p>
			<p class="MLP_text ParaOverride-1">„Ano, prosím,“ odpověděl Brittles, „vzkázal jsem pro ně po kočím od dostavníku a&#160;jen se divím, že nepřijeli dřív.“</p>
			<p class="MLP_text ParaOverride-1">„Že jste vzkázal, vy? Pak sper ďas ty vaše&#160;– pomalé dostavníky tady! A&#160;dost!“ uťal doktor řeč a&#160;již odcházel.</p>
		</div>
</body>
</html>