<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>oliver_twist-52</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="oliver_twist-52" xml:lang="cs-CZ">
		<div class="Z-kladn--textový-r-meček">
			<p id="_idParaDest-51" class="MLP_uroven2_kapitola ParaOverride-1">Kapitola čtyřicátá osmá</p>
			<p class="MLP_text_uprostred_-I- ParaOverride-1">Sikesův útěk</p>
			<p class="MLP_text_bez1radku_-12-0- ParaOverride-1">Ze všech špatných skutků, spáchaných pod záštitou tmy na širé rozloze Londýna od chvíle, kdy se nad ním sklenula noc, byl tento zločin nejhorší. Ze všech hrůz, které hnusným pachem otravovaly ranní vzduch, byla tahle nejohavnější a&#160;nejkrutější.</p>
			<p class="MLP_text ParaOverride-1">Nad lidnatým městem se v&#160;čisté a&#160;skvoucí nádheře vyhouplo slunce&#160;– to jasné slunce, které člověku přináší nejen světlo, ale i&#160;nový život a&#160;novou naději a&#160;svěžest. Pronikalo svými spravedlivými paprsky stejně skrze drahocenné barevné sklo jako skrze okno zalepené papírem, chrámovou kupolí stejně jako bídnou škvírou. Osvětlilo i&#160;jizbu, kde leželo zavražděné děvče. I&#160;tu osvětlilo. Marně se mu vrah pokoušel zamezit přístup; mocí se vedralo a&#160;proudilo dovnitř. Byl-li to pohled příšerný za šerého úsvitu, oč hroznější musil být teď, ve všem tom oslnivém světle!</p>
			<p class="MLP_text ParaOverride-1">Lupič se dosud nepohnul&#160;– bál se každičkého pohybu. Jednou se ozval sten a&#160;ruka sebou škubla, a&#160;tu se zběsilostí znásobenou děsem udeřil ještě několikrát. Potom přes mrtvolu přehodil houni, ale myšlenka na její oči a&#160;představa, že se po něm otáčejí, byla horší než je vidět obrácené v&#160;sloup, jako by pozorovaly odlesk tratoliště sedající krve, který se v&#160;slunečním světle tetelil a&#160;míhal na stropě. Zase z&#160;ní houni strhl. A&#160;opět tu byla mrtvola&#160;– pouhé tělo a&#160;krev, nic víc&#160;– ale <span class="MLP_znak_kurziva_11b">jaké</span> tělo a&#160;<span class="MLP_znak_kurziva_11b">kolik</span> krve!</p>
			<p class="MLP_text ParaOverride-1">Škrtl sirkou, rozdělal oheň a&#160;strčil klacek do plamenů. Na jeho konci ulpěl chomáček vlasů a&#160;ten vzplanul, seškvařil se v&#160;lehounký troud, a&#160;stržen tahem vzduchu, vířivě se vznesl do komína. I&#160;to ho poděsilo; jakkoli byl otrlý. Přesto však držel vražedný nástroj, dokud nepřehořel, a&#160;potom ho naložil na uhlí, aby ho oheň strávil celý a&#160;obrátil v&#160;popel. Umyl se a&#160;očistil si šaty; některé skvrny se nedaly odstranit a&#160;ty kousky vystřihl a&#160;spálil. A&#160;ta potřísněná světnice, všude kolem samá skvrna! I&#160;pes měl nohy zbrocené krví.</p>
			<p class="MLP_text ParaOverride-1">Po celou tu dobu se ani jednou neobrátil k&#160;mrtvole zády, ani na vteřinku. Když skončil tyto přípravy, zamířil pozpátku ke dveřím; psa vlekl s&#160;sebou, aby si zvíře snad znovu neumazalo nohy a&#160;nevyneslo stopy zločinu do ulic. Tiše zavřel dveře, zamkl, vzal si klíč a&#160;vyšel na ulici.</p>
			<p class="MLP_text ParaOverride-1">Přešel na druhou stranu a&#160;podíval se nahoru na své okno, aby se přesvědčil, není-li zvenčí nic vidět. Dosud bylo zatažené záclonou, kterou chtěla dívka rozhrnout, aby dovnitř vpustila světlo, které už víckrát neuvidí. Teď leží mrtvá skoro zrovna pod ní, uvědomil si. Bože, to se to slunce opírá zrovna do toho místa!</p>
			<p class="MLP_text ParaOverride-1">Ten pohled trval jen letmý okamžik. Ulevilo se mu, že je z&#160;té světnice konečně venku. Hvízdl na psa a&#160;rychlým krokem zamířil pryč.</p>
			<p class="MLP_text ParaOverride-1">Prošel Islingtonem; vyšlapal na kopeček v&#160;Highgate, na němž stojí kamenný památník Whittingtonův; zatočil dolů směrem k&#160;Highgate Hillu bez jasné představy, proč to dělá a&#160;kam má jít; znovu za­hnul doprava, ještě než téměř vůbec začal sestupovat&#160;– a&#160;potom se pustil pěšinou přes pole, prošel po okraji kolem Caenského lesa a&#160;tak došel na Hampsteadské vřesoviště. Přešel dolinu, vystoupal na protější svah, překročil silnici, která spojuje vesnice Hampstead a&#160;Highgate, zamířil po zbývající pláni vřesoviště do polí u&#160;North Endu a&#160;na jednom z&#160;nich si lehl pod křoví, aby se vyspal.</p>
			<p class="MLP_text ParaOverride-1">Ale brzo byl zase vzhůru a&#160;na cestě&#160;– ne však hlouběji do kraje, nýbrž po hlavní silnici zpátky k&#160;Londýnu&#160;– potom se zase obrátil k&#160;venkovu&#160;– potom se pustil přes jinou část téže končiny, kterou už dříve přešel&#160;– a&#160;potom brousil v&#160;polích sem a&#160;tam a&#160;polehával po svazích příkopů, aby si odpočinul, a&#160;znova zase vyrážel a&#160;hledal nějaké jiné místečko, kde si lehnout a&#160;odpočinout, a&#160;zase se toulal dál.</p>
			<p class="MLP_text ParaOverride-1">Kam by se mohl jít trochu najíst a&#160;napít, aby to bylo blízko a&#160;kde by nebylo zrovna moc živo? Do Hendonu! To je dobrá končina, ne daleko a&#160;pro většinu lidí dost z&#160;ruky. Tam tedy zaměřil kroky&#160;– chvílemi utíkal a&#160;chvílemi se v&#160;podivné rožvrácenosti zase loudal hlemýždím tempem nebo se vůbec zastavil a&#160;pro nic za nic otloukal holí z&#160;keřů větve. Když tam však dorazil, připadalo mu, že si ho všichni lidé, které potkává&#160;– i&#160;ty malé dětičky na zápražích domů&#160;– podezíravě prohlížejí. To mu vzalo odvahu koupit si něco k&#160;snědku nebo pití, a&#160;obrátil se tedy zase zpátky, ačkoli už mnoho hodin neměl sousto v&#160;ústech, a&#160;znovu zase bloumal po vřesovišti bezradný, kam se vrtnout.</p>
			<p class="MLP_text ParaOverride-1">Prochodil krajem dlouhé míle a&#160;míle, a&#160;přece vždycky došel zase zpátky na staré místo. Tak minulo ráno i&#160;poledne, a&#160;den se už skláněl k&#160;večeru a&#160;on ještě bloumal tam a&#160;sem, a&#160;nahoru a&#160;dolů, a&#160;dokola a&#160;dokola, a&#160;přece se ustavičně motal kolem stejného místa. Konečně se odtrhl a&#160;pustil se směrem na Hatfield.</p>
			<p class="MLP_text ParaOverride-1">Bylo devět hodin večer, když muž, úplně vysílený únavou, a&#160;kulhající pes, zchromlý od nezvyklé námahy, zahnuli u&#160;vesnického kostelíka z&#160;kopečka, dotrmáceli se úzkou ulicí tiché osady až k&#160;malé hospůdce, jejíž skrovné světlo je dovedlo ke dveřím, a&#160;tiše vklouzli dovnitř. Ve výčepu hořel v&#160;krbu oheň a&#160;před ním popíjelo několik čeledínů. Uvolnili cizinci družně místo, ale ten se posadil do nejodlehlejšího koutka a&#160;jedl a&#160;pil sám, nebo lépe se svým psem, kterému čas od času hodil ždibek jídla.</p>
			<p class="MLP_text ParaOverride-1">Rozhovor sešlosti toho večera shromážděné se stočil na okolní polnosti a&#160;sedláky, a&#160;když se vyčerpaly tyto náměty, na věk jistého starocha, který měl pohřeb minulou neděli; přítomní mladíci ho považovali za velice starého, kdežto staří o&#160;něm zase prohlašovali, že byl docela mladý&#160;– ne starší, řekl jeden bělovlasý dědoušek, než je on sám&#160;– že tu prý mohl dobře pobýt ještě aspoň deset patnáct let&#160;– jen kdyby se byl šetřil, jen kdyby se byl šetřil.</p>
			<p class="MLP_text ParaOverride-1">Na hovoru nebylo nic, co by mohlo poutat pozornost nebo vzbudit znepokojení. Lupič ihned zaplatil útratu, a&#160;jak tak seděl mlčky a&#160;bez povšimnutí dál ve svém koutě, už tloukl špačky, jen usnout, když vtom ho z&#160;polospánku vytrhl hlučný příchod nového hosta.</p>
			<p class="MLP_text ParaOverride-1">Byla to groteskní figurka, půl kramář a&#160;půl mastičkář, který pěšky obcházel po kraji a&#160;prodával brousky, obtahovací řemeny, břitvy, mýdlo, leštidlo na postroje, léky pro psy a&#160;koně, laciné voňavky, kosmetické přípravky a&#160;podobné zboží, které nosil všechno v&#160;bedničce připoutané na zádech. Jeho příchod byl pro venkovany signálem k&#160;rozličnému peprnému žertování, které neochablo, dokud se kramář nenavečeřel a&#160;neotevřel bedničku se svými poklady, kdy potom důmyslně dokázal spojit obchod se zábavou.</p>
			<p class="MLP_text ParaOverride-1">„A&#160;cák je támhlencto, Harry? Ňákej mls?“ zeptal se jeden rozzubený venkovan a&#160;ukázal na jakési lisované kostky v&#160;jednom koutku.</p>
			<p class="MLP_text ParaOverride-1">„Tohle,“ odpověděl kramář a&#160;vytáhl jednu kostku, „je neomylný a&#160;nedocenitelný prostředek k&#160;odstranění všech možných skvrn, rezu, špíny, plesniviny, prostě kdejakých fleků, flíčků, fliků a&#160;flíčičků, z&#160;hedvábí, saténu, plátna, batistu, sukna, krepu, čajku, koberců, merina, mušelínu, sametu nebo vlny. Skvrny od vína, od ovoce, od piva, od vody, od barvy, od smůly, zkrátka skvrna jako skvrna, všecinko zmizí po jediném přetření tímhle neomylným a&#160;nedocenitelným prostředkem. Poskvrní-li si dáma čest, nepotřebuje nic než spolknout jednu kostku a&#160;naráz je čistá jak lilium&#160;– anžto je to jed. Chce-li totéž dokázat pán, nepotřebuje nic než pozřít jeden čtvereček, a&#160;prokáže to nad veškerou pochybnost&#160;– anžto je to úplně stejně účinné jako kulka z&#160;pistole a&#160;na chuť je to mnohem ohavnější, následkem čehož je to taky záslužnější, když to člověk požije. Kostička za penci, přátelé. Tolik výborných vlastností, a&#160;jen penci za kostičku!“</p>
			<p class="MLP_text ParaOverride-1">Dva kupci se přihlásili hned a&#160;několik dalších posluchačů zřejmě ještě váhalo. Kramář to pozoroval a&#160;zdvojnásobil proto výmluvnost.</p>
			<p class="MLP_text ParaOverride-1">„Tenhle přípravek jde na odbyt rychlej, než se stačí vyrábět,“ pokračoval panáček. „V&#160;jednom kuse na něm pracuje čtrnáct vodních děl a&#160;šest parních strojů a&#160;jedna galvanická baterie, a&#160;ještě ho nedokážou dělat dost rychle, třeba se dělníci tak dřou, až z&#160;toho umírají, to vdovy dostávají hned penzi, dvacet liber ročně na každé dítě, s&#160;prémií padesát liber na dvojčata. Penci za kostičku! Dvě půlpence koupí zrovna tolik a&#160;čtyři čtvrtpence se přijmou s&#160;potěšením. Penci za kostičku! Skvrny od vína, od ovoce, od piva, od vody, od barvy, od smůly, od bláta, od krve! Tuhle na klobouku jednoho přítomného pána vidím skvrnu, a&#160;na místě ji vyčistím, dřív než mi stačí poručit pintu piva.“</p>
			<p class="MLP_text ParaOverride-1">„Hej!“ zařval Sikes a&#160;vyskočil. „Dejte ho zpátky, kde byl!“</p>
			<p class="MLP_text ParaOverride-1">„Vyčistím vám ho, pane,“ odpověděl kramář a&#160;mrkl na společnost, „dřív než si pro něj stačíte přijít přes lokál. Všimněte si, vážené panstvo, té tmavé skvrny na klobouku toho pána, ne větší než troník, ale tlustší než tolar. Ať je to skvrna od vína, od ovoce, od piva, od vody, od barvy, od smůly, od bláta nebo od krve&#160;–“</p>
			<p class="MLP_text ParaOverride-1">Dál se už muž nedostal, protože Sikes s&#160;příšerným zaklením převrhl stůl, vytrhl muži klobouk z&#160;ruky a&#160;vyřítil se z&#160;hospody.</p>
			<p class="MLP_text ParaOverride-1">V&#160;téže rozvrácenosti citů a&#160;nerozhodnosti, které se ho po celý ten den přes všechno jeho úsilí neodbytně držely, pustil se vrah, jakmile shledal, že ho nikdo nepronásleduje a&#160;že ho s&#160;největší pravděpodobností považují za nějakého nevrlého opilce, zpátky obcí a&#160;v&#160;ulici spatřil stát dostavník; uhnul z&#160;ostré záře jeho luceren a&#160;zrovna vůz míjel, když tu v&#160;něm poznal poštu z&#160;Londýna a&#160;viděl, že stojí právě u&#160;vesnického poštovního úřadu. Téměř najisto věděl, co přijde; ale stejně přešel na druhou stranu a&#160;natáhl uši.</p>
			<p class="MLP_text ParaOverride-1">U&#160;dveří stál poštovský a&#160;čekal na pytel s&#160;dopisy. V&#160;tu chvíli k&#160;němu zrovna přistoupil nějaký muž, oblečený jako myslivec, a&#160;poštovský mu podal košík, který měl připravený na chodníčku.</p>
			<p class="MLP_text ParaOverride-1">„Tumáte něco pro vašich,“ řekl poštovský. „Hola, vy tam uvnitř, koukejte sebou hodit! Sakramentskej pytel, nebyl hotovej ani předevčírem&#160;– takhle to přeci nejde, víme?“</p>
			<p class="MLP_text ParaOverride-1">„Něco nového u&#160;vás v&#160;městě, Bene?“ otázal se myslivec a&#160;ustoupil blíž k&#160;okenicím, aby mohl lépe obdivovat koně.</p>
			<p class="MLP_text ParaOverride-1">„Ani bych dohromady nevěděl,“ odpověděl poštovský a&#160;natahoval si rukavice. „Obilí krapet stouplo. Taky jsem slyšel něco povídat o&#160;nějaký vraždě, někde na Špitálskejch polích, ale na to já moc nedám.“</p>
			<p class="MLP_text ParaOverride-1">„Ba ne, je to svatá pravda,“ ozval se nějaký pán, cestující uvnitř, který vyhlížel z&#160;okénka: „A&#160;byla to děsná vražda.“</p>
			<p class="MLP_text ParaOverride-1">„Doopravdy, pane?“ opáčil poštovský a&#160;nedbale zasalutoval. „Mužskej nebo ženská, smím prosit?“</p>
			<p class="MLP_text ParaOverride-1">„Nějaká žena,“ odpověděl pán. „Má se za to&#160;–“</p>
			<p class="MLP_text ParaOverride-1">„Dělej, Bene,“ přerušil je netrpělivě vozka.</p>
			<p class="MLP_text ParaOverride-1">„Sakramentskej pytel!“ zaklel poštovský. „Hej, nespíte tam vůbec?“</p>
			<p class="MLP_text ParaOverride-1">„Už letím!“ zvolal poštmistr a&#160;vyběhl ven.</p>
			<p class="MLP_text ParaOverride-1">„Už letím!“ zavrčel poštovský. „No bodejť, zrovna jako letí ta mladá, prachatá, co se do mě zamiluje, jenže nevím kdy. Hej, pomožte mi.&#160;– Hotovo!“</p>
			<p class="MLP_text ParaOverride-1">Zahlaholilo několik veselých tónů poštovské trubky a&#160;dostavník mizel v&#160;dáli.</p>
			<p class="MLP_text ParaOverride-1">Sikes zůstal stát netečně v&#160;ulici; zjevně jím hovor, který právě vyslechl, vůbec nepohnul, ani ho nevzrušoval nějaký prudší cit než rozpaky, kam se pustit teď. Nakonec se zase vrátil a&#160;zamířil po silnici, která vede z&#160;Hatfieldu do St. Albansu.</p>
			<p class="MLP_text ParaOverride-1">Šlapal zarytě stále kupředu; ale když nechal obec za zády a&#160;samota a&#160;tma silnice ho pohltily, pocítil, jak ho začíná obcházet strach a&#160;hrůza a&#160;roztřásá ho až do nejhlubšího nitra. Každý zjev před ním, ať již předmět skutečný nebo jen stín, nehybný nebo pohyblivý, na sebe bral podobu něčeho strašlivého; ale tyto strachy byly pouhé nic ve srovnání s&#160;pocitem, který ho pronásledoval: že v&#160;patách za ním jde ta strašidelná postava z&#160;onoho rána. Docela zřetelně rozeznával ve tmě její stín, doplňoval si její obrys nejnepatrnějšími podrobnostmi a&#160;vnímal toporný a&#160;vážný krok, kterým se za ním zjevně nese. V&#160;šelestu listí slyšel šustot jejích šatů a&#160;každý závan větru mu donášel její poslední slabý sten. Když se zastavil, zastavila se také. Když utíkal, sledovala ho zas&#160;– ale neutíkala jako on, což by bývala úleva, nýbrž plula vzduchem jako mrtvola, nadaná pouhou mechanikou pohybu a&#160;nesená jakýmsi pomalým truchlivým vánkem, věčně stejným, nikdy neslábnoucím ani nesílícím.</p>
			<p class="MLP_text ParaOverride-1">Občas se se zoufalým odhodláním otočil rozhodnut, že tu příšeru od sebe odežene holí, i&#160;kdyby ho měla svým pohledem na místě usmrtit; ale vlasy se mu ježily na hlavě a&#160;krev mu stydla v&#160;žilách, protože mátoha se otočila s&#160;ním a&#160;stála mu zase v&#160;patách. Dopoledne ji ještě udržel před sebou, ale teď byla za ním&#160;– ustavičně za ním. Sedl si do příkopu a&#160;opřel se zády o&#160;svah&#160;– a&#160;cítil, jak přízrak stojí nad ním a&#160;jasně se rýsuje proti chladné noční obloze. Lehl si rovnou na silnici&#160;– téměř sebou hodil naznak. A&#160;přízrak mu stál v&#160;hlavách němý, vztyčený a&#160;nehybný&#160;– živý náhrobek s&#160;epitafem psaným krví.</p>
			<p class="MLP_text ParaOverride-1">Nikdo ať nemluví o&#160;vrazích unikajících spravedlnosti, ani nenadhazuje, že prozřetelnost jistě spí. Jediná předlouhá minuta těchto trýznivých muk vydala za sterou násilnou smrt.</p>
			<p class="MLP_text ParaOverride-1">Na jednom poli, kolem kterého šel, stála kůlna, vhodná za přístřeší na noc. Před vchodem rostly tři vysoké topoly a&#160;stínily vnitřek černou tmou; v&#160;jejich korunách kvílel vítr a&#160;truchlivě naříkal. Sikes už prostě <span class="MLP_znak_kurziva_11b">nemohl</span> jít dál, dokud zas nepřijde den, a&#160;natáhl se tam tedy blízko u&#160;stěny, aby&#160;– zakoušel nová muka.</p>
			<p class="MLP_text ParaOverride-1">Neboť teď se mu zjevila nová vidina, stejně vytrvalá, ale ještě strašlivější než ta, které unikl. Z&#160;lůna temnoty se vynořily ony vypoulené oči, tak bezlesklé a&#160;tak skelné, že by pohled na ně byl snáze, snesl ve skutečnosti než ve fantazii&#160;– oči samy svítící, ale nic neosvěcující. Byly jenom dvě, ale byly všude. Když před nimi zavřel víčka, vyvstal mu obraz jeho světnice se všemi předměty tak dobře známými&#160;– vpravdě i&#160;s&#160;leckterým, na který by byl zapomněl, kdyby byl chtěl její zařízení vyjmenovat zpaměti&#160;– na svém obvyklém místě. Na <span class="MLP_znak_kurziva_11b">svém</span> místě byla i&#160;mrtvola a&#160;oči měla stejné, jak je viděl, když se ploužil ze světnice. Vyskočil a&#160;vyběhl do pole venku. Postava byla za ním. Vrátil se zase zpátky do kůlny a&#160;znovu se přikrčil k&#160;zemi. Ale ještě než se natáhl, svítily už ty oči zase.</p>
			<p class="MLP_text ParaOverride-1">A&#160;tam pak ležel v&#160;takové hrůze, jakou nemůže poznat nikdo, než takový jako on, třásl se na všech údech a&#160;z&#160;každičkého póru mu vyrážel studený pot, když tu k&#160;němu s&#160;nočním větrem náhle dolehl hluk vzdáleného křiku a&#160;vřava zmatených hlasů, dílem zděšených, dílem udivených. Jakýkoli lidský zvuk na tom pustém místě, třebaže představoval opravdový důvod k&#160;znepokojení, mu byl úlevou. Při pomyšlení, že mu hrozí osobní nebezpečí, znovu nabyl síly a&#160;energie; rázem se vymrštil a&#160;vyběhl ven na volný vzduch.</p>
			<p class="MLP_text ParaOverride-1">Celá širá obloha se zdála v&#160;jednom plameni. S&#160;deštěm jisker šlehaly ohnivé vlny vysoko k&#160;nebi, převalovaly se jedna přes druhou, prosvětlovaly vzduch na míle kolem a&#160;hnaly oblaka dýmu směrem k&#160;místu, kde stál. Křik nabýval na síle, jak se k&#160;vřavě přidávaly stále nové hlasy, a&#160;nyní již jasně rozeznával volání „Hoří!“, promísené řinčením poplašného zvonce, dunivými dopady těžkých předmětů a&#160;praskotem plamenů, hned olizujících nějakou novou překážku, hned zas vyrážejících vysoko do vzduchu, jako by se tou potravou byly posílily. Jak tak stál a&#160;přihlížel, hluk rostl. Byli tam lidé&#160;– muži i&#160;ženy&#160;– světlo, ruch. Bylo to pro něj jako nový život. Vyrazil kupředu&#160;– rovnou, cesta necesta&#160;– o&#160;překot se řítil trním a&#160;hložím a&#160;skákal přes plot i&#160;příkop stejně zběsile jako jeho pes, který se s&#160;ostrým a&#160;pronikavým štěkotem hnal před ním.</p>
			<p class="MLP_text ParaOverride-1">Dorazil k&#160;požáru. Polooblečení lidé pobíhali divoce z&#160;místa na místo; jedni se pokoušeli ze stájí vyvléct poděšené koně, druzí vyháněli ze dvorů a&#160;chlévů dobytek a&#160;jiní v&#160;dešti prskajících jisker a&#160;hroutících se řeřavých trámů vynášeli z&#160;hořících stavení náklady břemen. Za otvory, které ještě před hodinou zahrazovaly dveře a&#160;okna, bylo vidět moře rozběsněných plamenů&#160;– ohnivou propast, nad níž se kymácely zdi a&#160;kácely se do ní; roztavené olovo a&#160;železo, do běla rozžhavené, se lilo na zem. Ženy a&#160;děti vřískaly a&#160;muži si hlučným pokřikem a&#160;povzbuzováním dodávali navzájem odvahy. Řinkot stříkaček a&#160;prskání a&#160;sykot vody, tryskající na planoucí dřevo, strašlivou vřavu jen ještě zvyšovaly. Také Sikes křičel, až chraptěl, a&#160;utíkaje před vzpomínkami i&#160;sám před sebou, vrhl se do nejhustší mely.</p>
			<p class="MLP_text ParaOverride-1">Míhal se té noci hned sem, hned tam; hned pumpoval u&#160;stříkačky, hned se zas honil dýmem a&#160;plameny, ale ani na okamžik se neustal zaměstnávat vždycky právě tam, kde bylo nejvíc hluku a&#160;nejvíc lidí. Běhal po žebřících nahoru a&#160;dolů, po střechách stavení, přes podlahy, které se pod jeho váhou prohýbaly a&#160;třásly, míhal se za clonou padajících cihel a&#160;kamenů, byl prostě všude, kde velký požár zuřil; ale jeho život jako by chránily čáry&#160;– vyvázl bez škrábnutí i&#160;bez modřiny, nepoznal únavu ani trapnou myšlenku, dokud znova nesvitlo ráno na to, co zbývalo, dým a&#160;zčernalé trosky.</p>
			<p class="MLP_text ParaOverride-1">Jen však toto divoké vzrušení opadlo, hned na něj zase, s&#160;desateronásobnou silou, znovu dolehlo strašlivé vědomí spáchaného zločinu. Podezíravě se rozhlížel, protože lidé kolem něho spolu hovořili v&#160;hloučcích, a&#160;on se bál, že je předmětem jejich řečí. Pes uposlechl výmluvného pokývnutí prstem a&#160;oba se tiše kradli pryč. Procházel kolem jedné stříkačky, kde sedělo několik mužů, a&#160;ti na něj zavolali a&#160;zvali ho na jídlo, kterým se právě posilovali. Vzal si od nich kus chleba a&#160;masa, a&#160;když si přihýbal piva, zaslechl jejich hovor; byli to zrovna hasiči z&#160;Londýna a&#160;rozprávěli o&#160;vraždě. „Prej utek do Birminghamu,“ povídal jeden, „ale voni ho chytěj, žádný strachy, protože už se rozjely hlídky a&#160;do zejtra do večera zalarmujou celej kraj.“</p>
			<p class="MLP_text ParaOverride-1">Pospíchal tedy pryč a&#160;šlapal a&#160;šlapal, až únavou téměř padal; tu si pak v&#160;úvozové cestě lehl a&#160;spal dlouho, ale trhaně a&#160;neklidně. Potom zas putoval dál, na vážkách, a&#160;nerozhodný a&#160;tísněný strachem před další osamělou nocí.</p>
			<p class="MLP_text ParaOverride-1">A&#160;tu náhle pojal zoufalé rozhodnutí: vrátí se zpátky do Londýna.</p>
			<p class="MLP_text ParaOverride-1">„Tam si může člověk aspoň s&#160;někým promluvit,“ uvažoval. „A&#160;je to taky dobrá schovávačka. Po týhle stopě, co vede na venek, je ani nenapadne, že by mě mohli čapnout tam. Proč bych se nemoh tejden nebo dva dekovat, a&#160;vymáčknout z&#160;Fagina mergle? A&#160;až ho uhranu, uject do Frankrajchu? Kruci, to si risknu!“</p>
			<p class="MLP_text ParaOverride-1">Bez meškání se zařídil podle této okamžité pohnutky, a&#160;vybíraje si nejméně používané cesty, nastoupil svou zpáteční pouť s&#160;odhodláním, že někde blízko před Londýnem setrvá až do soumraku v&#160;úkrytu a&#160;teprve pak oklikou vklouzne do města a&#160;pospíší si rovnou do oné čtvrti, kterou si zvolil za cíl.</p>
			<p class="MLP_text ParaOverride-1">Ale co pes? Jestli rozeslali nějaký popis jeho osoby, jistě nezapomněli na to, že chybí i&#160;pes a&#160;pravděpodobně že zmizel s&#160;ním. To by mohlo vést k&#160;jeho dopadení, až bude v&#160;londýnských ulicích. Rozhodl se tedy, že psa utopí, a&#160;jak kráčel dál, rozhlížel se po nějakém rybníku; cestou zdvihl těžký kámen a&#160;zavázal ho do cípu šátku.</p>
			<p class="MLP_text ParaOverride-1">Mezitímco konal tyto přípravy, dívalo se zvíře svému pánovi do tváře; ať už pudově vytušilo, jaký je asi jejich účel, nebo byl-li snad postranní pohled, kterým lupič zvíře pozoroval, mračnější než jindy, ploužilo se ještě trochu víc než obvykle, šouralo se pomaleji a&#160;krčilo se. Když se pán na pokraji jedné tůně zastavil, ohlédl se a&#160;zavolal, zůstal pes stát jako přikovaný.</p>
			<p class="MLP_text ParaOverride-1">„Neslyšíš, že tě volám? Deš sem!“ rozkřikl se Sikes.</p>
			<p class="MLP_text ParaOverride-1">Zvíře přiťapkalo blíž jen čirou silou zvyku; ale když se Sikes shýbl, aby mu uvázal šátek kolem krku, pes přidušeně zavrčel a&#160;uskočil dozadu.</p>
			<p class="MLP_text ParaOverride-1">„Deš sem!“ zařval lupič.</p>
			<p class="MLP_text ParaOverride-1">Pes vrtěl ocasem, ale nehnul se z&#160;místa. Sikes uvázal stahovací smyčku a&#160;znovu ho zavolal.</p>
			<p class="MLP_text ParaOverride-1">Pes popošel kupředu, opět zacouval, na okamžik strnul, bleskem se otočil a&#160;uháněl pryč, co mu nohy stačily.</p>
			<p class="MLP_text ParaOverride-1">Muž na něj několikrát zahvízdal a&#160;pak se posadil a&#160;čekal, doufaje, že se pes vrátí. Ale pes se neukazoval, a&#160;tak muž nakonec znovu nastoupil svou pouť.</p>
		</div>
</body>
</html>