<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>oliver_twist-48</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="oliver_twist-48" xml:lang="cs-CZ">
		<div class="Z-kladn--textový-r-meček">
			<p id="_idParaDest-47" class="MLP_uroven2_kapitola ParaOverride-1">Kapitola čtyřicátá čtvrtá </p>
			<p class="MLP_text_uprostred_-I- ParaOverride-1">Nadchází čas, kdy Nancy má dostát slibu danému Róze Maylieové,<br/>ale nezdaří se jí to</p>
			<p class="MLP_text_bez1radku_-12-0- ParaOverride-1">Přes sebevětší zběhlost ve všemožných praktikách lsti a&#160;přetvářky nemohla milá Nancy zcela skrýt účinek, jakým na její mysl působilo vědomí kroku, který učinila. Měla na paměti, že ji jak prohnaný žid, tak i&#160;surový Sikes běžně zasvěcují do plánů, které před všemi ostatními jinak pečlivě tají, v&#160;plné důvěře, že je naprosto spolehlivá a&#160;nezavdává nejmenší důvod k&#160;podezření. Ale přesto, jak ničemné to byly plány, jak bezohlední byli jejich původci, a&#160;jak trpké chovala city k&#160;židovi, který ji krok za krokem zaváděl stále hlouběji a&#160;hlouběji do propasti zločinu a&#160;bídy, odkud nebylo vyváznutí, mívala někdy chvíle, kdy i&#160;vůči němu pociťovala jisté slitovné výčitky, aby ho snad její odhalení neuvrhlo do železných kleští, kterým již tak dlouho uniká, a&#160;aby nakonec nepadl&#160;– jakkoli štědře si takový osud zaslouží&#160;– právě její rukou.</p>
			<p class="MLP_text ParaOverride-1">To však bylo pouhé bludné těkání mysli, neschopné se plně odpoutat od starých společníků a&#160;vzpomínek, třebaže způsobilé se upnout na jeden cíl a&#160;odhodlané nedat se od něho odvrátit jakýmikoli ohledy. Strach o&#160;Sikese by pro ni býval mocnější pohnutkou, aby couvla, dokud ještě byl čas; ale vymínila si přece, že Róza bude její tajemství přísně střežit, neprozradila ani nejslabší stopu, která by mohla vést k&#160;jeho vypátrání, a&#160;kvůli němu dokonce i&#160;odmítla vysvobození ze všeho hříchu a&#160;bídy, které ji obklopují&#160;– a&#160;co mohla udělat víc? Její odhodlání je pevné.</p>
			<p class="MLP_text ParaOverride-1">Třebaže všechny její duševní zápasy končily tímto závěrem, neúprosně se jí vracely na mysl ustavičně znovu a&#160;znovu a&#160;také zanechávaly své stopy. Už za těch několik málo dní pobledla a&#160;pohubla. V&#160;některých chvílích byla úplně nevšímavá ke všemu, co se kolem ní děje, ani se slůvkem neúčastnila hovorů, při kterých by ji dříve bývalo slyšet nejvíc. Jindy se zase smála bez veselosti a&#160;vedla si hlučně, ač to nemělo příčinu ani smysl. A&#160;ještě jindy&#160;– často hned v&#160;příštím okamžiku&#160;– seděla v&#160;němém a&#160;skleslém zadumání s&#160;hlavou podepřenou o&#160;ruce, a&#160;již jen samo úsilí, s&#160;jakým se z&#160;toho vždycky probírala, prozrazovalo nápadněji než všechny ty příznaky, že ji něco tísní a&#160;že se její myšlenky zabývají věcmi velice odlišnými a&#160;dalekými od těch, které právě přetřásají její společníci.</p>
			<p class="MLP_text ParaOverride-1">Byla neděle večer a&#160;zvon na nejbližším kostele začal odbíjet celou. Sikes a&#160;žid spolu vedli hovor, ale ustali a&#160;poslouchali. Děvče zvedlo oči z&#160;nízké stoličky, na které se choulilo, a&#160;zaposlouchalo se také. Jedenáct.</p>
			<p class="MLP_text ParaOverride-1">„Ještě hodina a&#160;je půlnoc,“ řekl Sikes, vytáhl roletu, podíval se ven a&#160;potom se zase vrátil na své místo. „A&#160;že je tma jako v&#160;ranci! Tohle je noc na práci jak šitá.“</p>
			<p class="MLP_text ParaOverride-1">„Ja, ja, Bille!“ přikývl Fagin. „Hrozná škoda, Bille, že zrovinka nemáme žádnou dost políčenou, milánku.“</p>
			<p class="MLP_text ParaOverride-1">„To máš zas pro jednou pravdu,“ odsekl nevrle Sikes. „Ukrutná škoda&#160;– vo to větší, že jsem zrovna v&#160;náladě.“</p>
			<p class="MLP_text ParaOverride-1">Fagin si vzdychl a&#160;malomyslně potřásl hlavou.</p>
			<p class="MLP_text ParaOverride-1">„Musíme pak ten promeškanej čas dohonit, až zas celej kšeft řádsky rozpumpujem! Nic lepšího nevím,“ dodal Sikes.</p>
			<p class="MLP_text ParaOverride-1">„To je správná řeč, milánku,“ přikývl Fagin a&#160;odvážil se ho poplácat po rameni. „To mi dělá moc dobře, tohle slyšet.“</p>
			<p class="MLP_text ParaOverride-1">„No jen když ti to dělá dobře!“ zvolal Sikes. „Budiž ti přáno!“</p>
			<p class="MLP_text ParaOverride-1">„Ha, ha, ha!“ rozesmál se Fagin, jako by se mu už i&#160;jen tak malým ústupkem ulevilo. „Dneska už to jste zase vy, Bille! Celej vy!“</p>
			<p class="MLP_text ParaOverride-1">„Jenže já se tak necejtím, když mi ten svůj scvrklej pařát plácneš na rameno, tak ho sundej,“ řekl Sikes a&#160;shodil židovu ruku.</p>
			<p class="MLP_text ParaOverride-1">„Dělá vás to nervózním, Bille&#160;– připadá vám to, jako kdyby vás drapli šnůrové, ja?“ řekl Fagin, rozhodnutý se neurazit.</p>
			<p class="MLP_text ParaOverride-1">„Připadá mi to, jako kdyby mě drapnul sám ďas,“ odsekl Sikes. „Druhej člověk s&#160;takovým ksichtem jako tvůj ještě po světě neběhal, leda snad tvůj táta, a&#160;tomu se podle mýho touhle dobou ty jeho vyglajchovaný zrzavý fousy už nejspíš škvařej, ledaže se rohatej vůbec nevobtěžoval přes nějakýho tátu a&#160;zplodil tě rovnou sám&#160;– a&#160;že bych se tomu ani za mák nedivil!“</p>
			<p class="MLP_text ParaOverride-1">Fagin ponechal tuto poklonu bez odpovědi; místo toho zatáhl Sikese za rukáv a&#160;ukázal prstem na Nancy, která využila předcházející rozmluvy k&#160;tomu, aby si nasadila klobouk, a&#160;nyní právě zamířila ke dveřím pokoje.</p>
			<p class="MLP_text ParaOverride-1">„Hej, Nancy!“ křikl Sikes. „Kampak, holka, kam tak pozdě v&#160;noci?“</p>
			<p class="MLP_text ParaOverride-1">„Ne daleko.“</p>
			<p class="MLP_text ParaOverride-1">„Co je tohle za vodpověď?“ opáčil Sikes. „Kam jdeš?“</p>
			<p class="MLP_text ParaOverride-1">„Povídám, ne daleko.“</p>
			<p class="MLP_text ParaOverride-1">„A&#160;já povídám kam?“ utrhl se Sikes. „Slyšíš mě?“</p>
			<p class="MLP_text ParaOverride-1">„Nevím kam,“ odpověděla dívka.</p>
			<p class="MLP_text ParaOverride-1">„Tak to teda vím já,“ prohlásil Sikes, spíš že ho posedla umíněnost, než že by vskutku měl nějakou vážnou námitku proti tomu, aby si dívka šla, kam se jí líbí. „Nikam. Sedni si.“</p>
			<p class="MLP_text ParaOverride-1">„Není mi dobře. Říkala jsem ti to už předtím,“ vysvětlovala dívka. „Potřebuju se nadejchnout vzduchu.“</p>
			<p class="MLP_text ParaOverride-1">„Tak vystrč hlavu z&#160;vokna,“ odsekl Sikes.</p>
			<p class="MLP_text ParaOverride-1">„To je málo“ bránila se dívka. „Potřebuju čerstvý vzduch, venku na ulici.“</p>
			<p class="MLP_text ParaOverride-1">„Tak ho teda mít nebudeš,“ odpověděl Sikes a&#160;s&#160;tímto rozhodným ujištěním se zvedl, zamkl dveře, vytáhl klíč, strhl dívce klobouk z&#160;hlavy a&#160;hodil ho nahoru na starou almaru. „Tak,“ řekl lupič, „a teď hezky vostaneš, kde jseš, slyšíš?“</p>
			<p class="MLP_text ParaOverride-1">„Taková maličkost jako klobouk mě nemůže zadržet,“ pravila dívka a&#160;neobyčejně zbledla. „Co tím chceš docílit, Bille? Víš vůbec, co děláš?“</p>
			<p class="MLP_text ParaOverride-1">„Jestli vím, co&#160;– no ne!“ rozkřikl se Sikes a&#160;otočil se k&#160;Faginovi. „Musela se pominout, jináč by se přece se mnou nevopovážila takhle mluvit.“</p>
			<p class="MLP_text ParaOverride-1">„Ty mě ještě doženeš, že provedu něco zoufalýho,“ reptala dívka a&#160;přitiskla si přitom obě ruce na ňadra, jako by chtěla čirou silou potlačit nějaký prudký výbuch. „Pusť mě, slyšíš&#160;– hned mě pusť&#160;– okamžitě!“</p>
			<p class="MLP_text ParaOverride-1">„Ne!“ štěkl Sikes.</p>
			<p class="MLP_text ParaOverride-1">„Řekněte mu, Fagine, aby mě pustil. Radím mu to. Bude to pro něj lepší. Slyšíš mě?“ křičela Nancy a&#160;dupla si.</p>
			<p class="MLP_text ParaOverride-1">„Jestli tě slyším?“ opáčil Sikes a&#160;otočil se na židli čelem k&#160;ní. „No bodeť! A&#160;jestli tě budu slyšet eště půl minuty, tak tě pes rafne pod krkem, že ti to vřeštění krapet zatrhne! Co to do tebe vjelo, mrcho jedna? Co je to s&#160;tebou?“</p>
			<p class="MLP_text ParaOverride-1">„Pusť mě,“ pravila dívka náhle velice vážně. Potom si sedla na podlahu přede dveřmi a&#160;pokračovala: „Pusť mě, Bille&#160;– nevíš, co děláš. Opravdu nevíš. Jen na hodinku&#160;– prosím tě&#160;– prosím!“</p>
			<p class="MLP_text ParaOverride-1">„Ruce i&#160;nohy si dám useknout, jednu po druhý,“ rozeřval se Sikes a&#160;popadl ji surově za rameno, „jestli se ta holka podle mýho dočista nezbláznila. Vstaň!“</p>
			<p class="MLP_text ParaOverride-1">„Až jestli mě pustíš&#160;– až jestli mě pustíš&#160;– dřív se nehnu&#160;– nehnu!“ vřískalo děvče. Sikes ji chviličku číhavě pozoroval, až se mu naskytne vhodná příležitost, potom jí náhle sevřel obě ruce, a&#160;třebaže se cestou bránila a&#160;s&#160;ním rvala, odvlekl ji do přilehlé světničky, kde si sám sedl na lavici, dívku strhl na židli a&#160;násilím ji na ní držel. Střídavě se snažila vyškubnout a&#160;hned zas žadonila, dokud neodbila půlnoc, a&#160;potom, unavená a&#160;vyčerpaná, zanechala všeho dalšího úsilí dosáhnout svého. S&#160;výstrahou, podloženou četnými kletbami, aby se už nepokoušela tu noc dostat ven, ji Sikes nechal o&#160;samotě, aby se vzpamatovala, kdy jí bude libo, a&#160;vrátil se opět k&#160;Faginovi.</p>
			<p class="MLP_text ParaOverride-1">„Fuj!“ odfrkl si bytař a&#160;stíral si z&#160;obličeje pot. „Sakramentsky divná holka, to svět neviděl!“</p>
			<p class="MLP_text ParaOverride-1">„Ja, to máte recht, Bille,“ přitakal zamyšleně Fagin. „To máte docela recht.“</p>
			<p class="MLP_text ParaOverride-1">„Co myslíš, proč že si to asi tak umanula, že dneska musí ven?“ ptal se Sikes. „No povídej, měl bys ji znát líp než já. Co to znamená?“</p>
			<p class="MLP_text ParaOverride-1">„Asi rapl&#160;– nejspíš ženskej rapl, milánku.“</p>
			<p class="MLP_text ParaOverride-1">„No nejspíš, asi jo,“ zavrčel Sikes. „Myslel jsem, že jsem ji už zkrotil, ale vyvádí pořád stejně jako dřív.“</p>
			<p class="MLP_text ParaOverride-1">„Hůř,“ připomněl Fagin hloubavě. „Nikdy jsem ji ještě neviděl takhle řádit&#160;– pro takovou maličkost.“</p>
			<p class="MLP_text ParaOverride-1">„Já taky ne,“ potvrdil Sikes. „Má myslím ještě v&#160;krvi šprk tý horečky, co&#160;– a&#160;nechce to z&#160;ní ven, he?“</p>
			<p class="MLP_text ParaOverride-1">„Dost možná.“</p>
			<p class="MLP_text ParaOverride-1">„Jestli to do ní ještě někdy vjede, tak jí pustím krapet žílou, ani nebudu vobtěžovat doktora,“ pravil Sikes.</p>
			<p class="MLP_text ParaOverride-1">Důrazným přikývnutím projevil Fagin s&#160;touto léčebnou procedurou naprostý souhlas.</p>
			<p class="MLP_text ParaOverride-1">„Když jsem ležel na hřbetě jako lazar, tak se ve dne v&#160;noci vode mě nehnula&#160;– a&#160;ty, jaká už jseš bestie falešná, ses mi koukal na hony vyhnout,“ mudroval Sikes. „Taky jsme celej ten čas třeli bídu s&#160;nouzí a&#160;já myslím, že ji to tak nebo jinak ztejralo a&#160;ztrhalo&#160;– a&#160;že když tady byla tak dlouho zavřená, má z&#160;toho teď tohle škubání, hm?“</p>
			<p class="MLP_text ParaOverride-1">„To je vono, milánku,“ přisvědčil žid šeptem. „Ale pšt!“</p>
			<p class="MLP_text ParaOverride-1">Jen ta slova vyřkl, objevila se opět dívka a&#160;posadila se zase na své dřívější místo. Oči měla naběhlé a&#160;červené, kolíbala se dopředu a&#160;dozadu a&#160;pohazovala hlavou&#160;– a&#160;po chviličce propukla v&#160;smích.</p>
			<p class="MLP_text ParaOverride-1">„No ne, teď to zas pro změnu bere z&#160;druhýho konce!“ zvolal Sikes a&#160;se svrchovaným úžasem pohlédl na svého společníka.</p>
			<p class="MLP_text ParaOverride-1">Fagin mu pokynem hlavy naznačil, aby si jí prozatím dál nevšímal, a&#160;v&#160;několika minutách zapadla dívka do svého obvyklého pokojného chování. A&#160;jakmile pak Sikesovi pošeptal, že už se není co bát, že by to na ni přišlo znova, chopil se Fagin klobouku a&#160;popřál mu dobrou noc. Když přešel světnici, ještě se u&#160;dveří zastavil, ohlédl se a&#160;zeptal se, jestli by mu mohl někdo po těch tmavých schodech posvítit.</p>
			<p class="MLP_text ParaOverride-1">„Posviť mu po schodech,“ poručil Sikes, mezitímco si nacpával dýmku. „Byla by to škoda, aby si zlámal vaz sám a&#160;připravil čumily vo podívanou. Běž mu svítit.“</p>
			<p class="MLP_text ParaOverride-1">Nancy šla se svíčkou za staříkem a&#160;svítila mu ze schodů. Když sešli až do chodby, položil si Fagin prst na rty, přistoupil docela těsně k&#160;dívce a&#160;řekl šeptem:</p>
			<p class="MLP_text ParaOverride-1">„Na, co je to, Nancy, milánku?“</p>
			<p class="MLP_text ParaOverride-1">„Co je co?“ opáčila dívka stejně tiše.</p>
			<p class="MLP_text ParaOverride-1">„Na, příčina všeho tohohle,“ odpověděl Fagin. „Jestli ten tam“&#160;– tu namířil vyzáblým ukazováčkem nahoru&#160;– „je na tebe tak zlej (je to surovec, Nanny, bestie surová), proč ho tedy ne&#160;–“</p>
			<p class="MLP_text ParaOverride-1">„No co?“ vydechla dívka, když Fagin uťal řeč s&#160;ústy téměř na jejím uchu a&#160;s&#160;očima upřenýma do očí jejích.</p>
			<p class="MLP_text ParaOverride-1">„Teď to prozatím nechme. Promluvíme si vo tom jindy. Máš ve mně přítele, Nanny&#160;– spolehlivýho přítele. Mám potřebný prostředky, nenápadný a&#160;tajný. Kdyby ses chtěla pomstít těm, co s&#160;tebou jednají jako se psem&#160;– jako se psem, a&#160;hůř než se psem, protože tomu von někdy sleví&#160;– tak přijď ke mně, milánku. Povídám, přijď ke mně. Toho znáš akorát od včerejška, chviličku, ale mě už dávno, Nanny.“</p>
			<p class="MLP_text ParaOverride-1">„Vás znám dobře,“ odpověděla dívka bez nejmenší stopy nějakého citového vzrušení. „Dobrou noc.“</p>
			<p class="MLP_text ParaOverride-1">Když se jí Fagin pokusil položit ruku na zápěstí, uhnula mu, ale pevným hlasem znovu řekla dobrou noc, jeho poslední pohled před odchodem kvitovala chápavým přikývnutím a&#160;zavřela za ním dveře.</p>
			<p class="MLP_text ParaOverride-1">Fagin kráčel k&#160;domovu úporně zabraný do úvah, které se mu honily hlavou. Připadl na myšlenku&#160;– nikoli na základě toho, co se právě odehrálo, ač i&#160;to jeho domněnku jen ještě potvrzovalo, nýbrž pomalu a&#160;postupně&#160;– že Nancy, přesycená lupičovou surovostí, pojala náklonnost k&#160;nějakému novému příteli. Její změněné chování, opětovné vycházky na osamělé toulky, poměrná lhostejnost k&#160;zájmům tlupy, pro kterou kdysi hořela takovým zanícením, a&#160;k&#160;tomu navrch její zoufalá touha odejít toho večera v&#160;určitou hodinu z&#160;domu, to všechno onu domněnku jen podporovalo a&#160;měnilo ji, aspoň v&#160;jeho očích, téměř v&#160;jistotu. Předmět tohoto nového zalíbení nebyl mezi jeho žoldáky. S&#160;takovou pomocnicí, jako je Nancy, by byl cenným přírůstkem, a&#160;proto si ho musí (tak rozumoval Fagin) bez meškání zajistit.</p>
			<p class="MLP_text ParaOverride-1">A&#160;dalo se dosáhnout ještě jiného cíle, a&#160;černějšího. Sikes věděl příliš mnoho a&#160;jeho lotrovské úštěpky nehryzly Fagina o&#160;nic méně proto, že svá poranění skrýval. To děvče musí vědět, dobře vědět, jestli mu dá vale, že nikdy nebude jistá před jeho vztekem a&#160;že si ho Sikes určitě vyleje&#160;– až do zpřerážení hnátů nebo snad i&#160;ukrácení života&#160;– až na předmětu její nejnovější záliby. „Trošku jí domluvit,“ pomyslil si Fagin, „a není nic pravděpodobnějšího, než že si dá říct, aby mu namíchala. To už ženské udělaly kolikrát&#160;– i&#160;horší věci, aby dosáhly podobnýho cíle. Tak bych toho nebezpečnýho padoucha, toho chlapa, co tolik nenávidím, vodklidil z&#160;cesty&#160;– na jeho místo získal jinýho&#160;– a&#160;můj vliv na tu holku, podepřenej vědomostí o&#160;jejím zločinu, by byl neomezenej.“</p>
			<p class="MLP_text ParaOverride-1">Takové úvahy táhly Faginovi hlavou během krátké přestávky, po kterou seděl v&#160;lupičově světnici sám; a&#160;především s&#160;těmi zřeteli na mysli využil příležitosti, která se mu potom naskytla, aby si oněmi úryvkovitými narážkami, které při rozchodu nadhodil, děvče oťukal. Neprojevila sebemenší překvapení ani nepředstírala, že nemůže pochopit, co on myslí. Děvče mu očividně rozumělo. To její pohled při rozchodu prozradil.</p>
			<p class="MLP_text ParaOverride-1">Ale co jestli se úkladu o&#160;Sikesovo bezživotí zalekne a&#160;couvne od něj? A&#160;to je přece jeden z&#160;hlavních cílů, kterého je třeba dosáhnout.</p>
			<p class="MLP_text ParaOverride-1">„Jak bych jen,“ přemýšlel Fagin, mezitímco se šoural k&#160;domovu, „svůj vliv na ni zvýšil? Čím bych svou moc nad ní posílil?“</p>
			<p class="MLP_text ParaOverride-1">Takové mozky vynalézavostí jen srší. Co kdyby z&#160;ní ani nemámil přímé doznání, ale dal ji hlídat, a&#160;až vypátrá předmět její nové pozornosti, kdyby jí pohrozil, že jestli se nepropůjčí jeho plánům, celou historii prozradí Sikesovi (ze kterého má nemalý strach)? Nemohl by si její povolnost zajistit tak?</p>
			<p class="MLP_text ParaOverride-1">„To jistě,“ řekl si Fagin téměř nahlas. „Potom se mi neodváží odmítnout. Za nic na světě, za nic na světě! Už to je hotové. Všechny prostředky mám po ruce a&#160;hned je taky nasadím. Já tě ještě dostanu!“</p>
			<p class="MLP_text ParaOverride-1">Zlověstně se ohlédl a&#160;zahrozil pěstí dozadu k&#160;místu, kde zanechal zlosyna smělejšího, a&#160;mezitímco šel svou cestou dál, hrabal se kostnatýma rukama ve faldech svého hadrnického hábitu a&#160;pevně žmoulal v&#160;hrsti látku, jako by to byl nenáviděný nepřítel, kterého každým stiskem prstů drtí.</p>
		</div>
</body>
</html>