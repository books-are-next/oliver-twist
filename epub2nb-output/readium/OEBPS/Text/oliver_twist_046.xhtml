<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>oliver_twist-43</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="oliver_twist-43" xml:lang="cs-CZ">
		<div class="Z-kladn--textový-r-meček">
			<p id="_idParaDest-42" class="MLP_uroven2_kapitola ParaOverride-1">Kapitola třicátá devátá</p>
			<p class="MLP_text_uprostred_-I- ParaOverride-1">Uvádí na scénu několik ctihodných osobností, s&#160;nimiž se čtenář již zná, <br/>a&#160;ukazuje, jak Monks a&#160;žid sestrčili své znamenité hlavy dohromady</p>
			<p class="MLP_text_bez1radku_-12-0- ParaOverride-1">Večer onoho dne, který následoval po tom, kdy trojice výtečníků, o&#160;nichž byla řeč v&#160;předešlé kapitole, vyřídila svou malou obchodní záležitost způsobem v&#160;ní vylíčeným, probudil se pan William Sikes z&#160;krátkého schrupnutí a&#160;ospale zavrčel otázku, kolik že je hodin.</p>
			<p class="MLP_text ParaOverride-1">Apartmá, v&#160;němž pan Sikes předložil tento dotaz, bylo jiného druhu, než jakých býval nájemníkem před výpravou do Chertsey, třebaže bylo v&#160;téže části města a&#160;nijak zvlášť vzdálené od jeho příbytku dřívějšího. Na vzhled to nebylo obydlí tak vábné jako jeho sídlo bývalé, neboť to byl ubohý a&#160;bídně zařízený kumbál rozměrů velmi omezených, osvětlený pouze jediným okénkem v&#160;šikmé střeše, které vedlo do úzké a&#160;špinavé uličky. Nebylo nouze ani o&#160;jiné známky, že v&#160;poslední době to s&#160;tímto hodným pánem šlo v&#160;životě od desíti k&#160;pěti; téměř žádný nábytek a&#160;naprostý nedostatek jakéhokoli pohodlí spolu se zmizením všech podobných drobných movitostí, jako jsou rezervní šaty a&#160;prádlo, totiž prozrazovaly bídu nejvyššího stupně&#160;– kteréžto příznaky by byl plně dotvrdil, kdyby byly vůbec nějakého dosvědčení potřebovaly, již samotný vychrtlý a&#160;zesláblý stav pana Sikese.</p>
			<p class="MLP_text ParaOverride-1">Lupič ležel na posteli, zabalený do svého bílého zimního pláště, který zastupoval župan, a&#160;ukazoval světu tvář, jejíž rysy mrtvolnou bledostí po nemoci ani tím, že je doplňovala usmolená noční čepice a&#160;ježaté černé strnisko, týden staré, nikterak nezlíbezněly. Vedle postele seděl jeho pes a&#160;hned se díval přemítavým pohledem po pánovi, hned zas špicoval uši a&#160;tlumeně vrčel, když nějaký zvuk na ulici nebo v&#160;dolejší části domu upoutal jeho pozornost. U&#160;okna seděla žena pilně zaměstnaná záplatováním staré vesty, která byla součástí normálního lupičova obleku, žena od nevyspání a&#160;strádání tak bledá a&#160;sešlá, že nebýt hlasu, jímž zodpověděla páně Sikesův dotaz, byl by v&#160;ní člověk značně těžko poznal tutéž Nancy, která již v&#160;tomto příběhu vystupovala.</p>
			<p class="MLP_text ParaOverride-1">„Něco málo přes sedum,“ řeklo děvče. „Jak se cítíš dneska, Bille?“</p>
			<p class="MLP_text ParaOverride-1">„Slabej jak moucha,“ odpověděl pan Sikes a&#160;dotvrdil to prokletím svých očí a&#160;hnátů. „Helej! Pojď sem a&#160;pomož mi aspoň slézt z&#160;tý zatracený postele.“</p>
			<p class="MLP_text ParaOverride-1">Nemoc letoru pana Sikese nijak nezlepšila, neboť když ho děvče zdvihlo a&#160;vedlo ho k&#160;židli, všelijak huhlavě zlořečil na její nešikovnost a&#160;nakonec ji uhodil.</p>
			<p class="MLP_text ParaOverride-1">„Kňouráš, jóó?“ ušklíbl se Sikes. „Helej, nestůj mi tady a&#160;nefňukej! Jestli neumíš nic lepšího než tohle, tak toho nech vůbec. Slyšíš mě?“</p>
			<p class="MLP_text ParaOverride-1">„Slyším,“ odpověděla dívka, odvrátila od něho tvář a&#160;vynutila ze sebe smích. „Co ti zase straší v&#160;hlavě teďka?“</p>
			<p class="MLP_text ParaOverride-1">„Aha, ty sis to rozmyslela, he?“ zavrčel Sikes, když zpozoroval slzu, která se jí chvěla v&#160;oku. „To teda máš štěstí, dobřes udělala.“</p>
			<p class="MLP_text ParaOverride-1">„Snad nechceš říct, že bys na mě dneska doved být zlý, Bille?“ řeklo děvče a&#160;položilo mu ruku na rameno.</p>
			<p class="MLP_text ParaOverride-1">„Že ne?“ zvolal pan Sikes. „A&#160;proč ne?“</p>
			<p class="MLP_text ParaOverride-1">„Takovou řadu nocí,“ promluvilo děvče se záchvěvem ženské něhy, která dokonce i&#160;její hlas barvila něčím, co se podobalo lahodnosti, „tolik dlouhých nocí jsem s&#160;tebou měla trpělivost, ošetřovala jsem tě a&#160;opatrovala, jako kdybys byl malé děcko, a&#160;dnes je první večír, co tě zas vidím trošku sobě podobného! Jistěže by ses ke mně nebyl zachoval tak, jak ses mi zrovna odvděčil, kdybys na to byl pomyslel, viď, že ne? No, no, řekni přec, že ne.“</p>
			<p class="MLP_text ParaOverride-1">„No, budiž,“ připustil pan Sikes, „tedy nebyl. I&#160;kruci, už ta holka zase kňučí!“</p>
			<p class="MLP_text ParaOverride-1">„To nic není,“ namítlo děvče a&#160;hodilo sebou na židli. „Nedělej, že ti na mně záleží. Hned to přejde.“</p>
			<p class="MLP_text ParaOverride-1">„Cože přejde?“ rozkřikl se pan Sikes brutálním hlasem. „Jaký bláznovství to máš zase za lubem teďka? Koukej vstát a&#160;dělat&#160;– a s tě­mahle ženskejma komediema na mě nechoď!“</p>
			<p class="MLP_text ParaOverride-1">Kdykoli jindy by toto napomenutí a&#160;tón, jakým je pronesl, byly měly žádaný účinek, ale protože tentokrát bylo děvče opravdu slabé a&#160;vyčerpané, hlava mu přepadla přes lenoch židle a&#160;omdlelo dříve, než pan Sikes ze sebe stačil vypravit pár vhodných kleteb z&#160;příslušného rejstříku, z&#160;něhož byl za podobných okolností zvyklý kořenit své hrozby. Protože dost dobře nevěděl, co si má v&#160;tomto neobyčejném případě počít&#160;– neboť hysterické záchvaty slečny Nancy bývaly obvykle onoho výbušného rázu, z&#160;jakého se postižený bez značnější pomoci vyseká a&#160;vyškrábe sám&#160;– zkusil pan Sikes krapet pustého zlořečení, a&#160;když shledal tuto terapii zcela neúčinnou, zavolal o&#160;pomoc.</p>
			<p class="MLP_text ParaOverride-1">„Co je, milánku, co se děje?“ zeptal se Fagin, když strčil hlavu dovnitř.</p>
			<p class="MLP_text ParaOverride-1">„Koukej pomoct tuhle holce, jo?“ opáčil netrpělivě Sikes. „A&#160;nestůj a&#160;nebreptej a&#160;nekřeň se na mě!“</p>
			<p class="MLP_text ParaOverride-1">Mezitímco Fagin s&#160;výkřikem překvapení spěchal děvčeti na pomoc, pan John Dawkins (alias Ferina Lišák), který vstoupil do pokoje hned za svým ctihodným přítelem, chvatně odložil na zem ranec, jímž byl obtížen, a&#160;když mladému pánu Čódlovi Batesovi, který mu šel těsně v&#160;patách, vytrhl z&#160;ruky láhev, v&#160;mžiku z&#160;ní zuby vytáhl zátku a&#160;vlil část jejího obsahu nemocné do hrdla&#160;– napřed z&#160;ní ovšem sám ochutnal, aby nedošlo k&#160;nějakému omylu.</p>
			<p class="MLP_text ParaOverride-1">„Vem si měch, Čódl, a&#160;foukni na ni krapet čerstvýho vzduchu,“ dirigoval pan Dawkins, „a vy ji pleskejte po rukou, Fagine, a&#160;Bill ať jí zatím rozepne sukně v&#160;pase.“</p>
			<p class="MLP_text ParaOverride-1">Netrvalo dlouho, než tyto spojené oživovací prostředky, aplikované s&#160;velkou vervou&#160;– zejména part přidělený mladému pánu Batesovi, který zjevně považoval svůj díl na celé proceduře za úkol bezpříkladně legrační&#160;– vyvolaly žádaný účinek. Ponenáhlu nabyla dívka vědomí, a&#160;když odvrávorala na židli u&#160;postele, schovala tvář do polštáře a&#160;ponechala uvítání návštěvníků panu Sikesovi, jejich nenadálým příchodem poněkud překvapenému.</p>
			<p class="MLP_text ParaOverride-1">„Fix, kterej špatnej vítr tě sem zase nese?“ zeptal se Fagina.</p>
			<p class="MLP_text ParaOverride-1">„Vůbec žádnej špatnej vítr, milánku, protože špatnej vítr nenosí nic dobrýho nikomu, a&#160;já s&#160;sebou něco dobrýho přinesl, co jistě rád uvidíte. Na, Lišáku, milánku, rozvaž ten ranec a&#160;dej tuhle Billovi ty maličkosti, co jsme za ně dnes ráno utratili všecky peníze, co jsme měli.“</p>
			<p class="MLP_text ParaOverride-1">V&#160;souhlase s&#160;páně Faginovým přáním rozbalil Lišák ranec, který byl značně objemný a&#160;svázaný ze starého ubrusu, a&#160;podával předměty v&#160;něm obsažené kus po kuse Čódlovi Batesovi a&#160;ten je s&#160;rozličnými chvalozpěvy na jejich vzácnost a&#160;znamenitost zase rozkládal po stole.</p>
			<p class="MLP_text ParaOverride-1">„Fajnová králičí paštika, Bille,“ zvolal řečený mladý pán, když zjevil zraku obrovský masový nákyp, „fajnový mlaďoučký potvůrky s&#160;takovejma křehounkejma hnátičkama, Bille, že i&#160;samotný kosti se na jazyku jen rozplynou a&#160;jeden je vůbec nemusí vobírat! Tady půlliberka půlvosmašilinkovýho lupení tak ukrutně silnýho, že když ho polejete vařící vodou, div vám nevyrazí víčko vod čajníku, a&#160;tady půldruhý libry kandysovýho cukru, co nestál negry ani krapítek dřiny, než ho přivedli na takovej vrchol dobroty&#160;– kdepak, ani krapet! Dva dvoulibrový bochníčky chleba&#160;– liberka prima čerstvýho másla&#160;– dvojitej pakl sýra&#160;– a&#160;koruna všeho, slza nejříznější sorty, jakou jste kdy koštoval!“</p>
			<p class="MLP_text ParaOverride-1">Zároveň s&#160;touto poslední chvalozpěvnou poznámkou vytáhl mladý pán Bates z&#160;jedné objemné kapsy velkou vinnou láhev, pečlivě uzavřenou zátkou; současně pan Dawkins nalil z&#160;láhve, kterou držel v&#160;ruce, plnou vinnou sklenici čisté kořalky a&#160;rekonvalescent si ji bez vteřinky zaváhání zvrátil do hrdla.</p>
			<p class="MLP_text ParaOverride-1">„Na vida!“ řekl Fagin a&#160;s&#160;velkým uspokojením si zamnul ruce. „Už to s&#160;vámi půjde, Bille, teď už to s&#160;vámi půjde!“</p>
			<p class="MLP_text ParaOverride-1">„Půjde!“ vybuchl pan Sikes. „Však jsem už moh dvacetkrát zhebnout, než ses rozkejval, že bys mi měl přijít nějak pomoct. Jak si to vůbec představuješ, nechat jednoho dýl než tři neděle v&#160;tomhle stavu, ty lotře jeden falešná!“</p>
			<p class="MLP_text ParaOverride-1">„Slyšíte ho, hošánkové, co povídá?“ opáčil Fagin a&#160;pokrčil rameny. „A&#160;my mu tuhle neseme všecky tyhle delikatesy.“</p>
			<p class="MLP_text ParaOverride-1">„No, co se těch delikates tejče, to by ještě jakž takž ušlo,“ připustil pan Sikes poněkud smířlivěji, když se rozhlédl po stole, „ale jakou si najdeš vomluvu pro to, žes mě tady nechal takhle vepsí, na huntě se zdravím, s&#160;merglema a&#160;se vším všudy vůbec, a&#160;že sis mě celej ten hroznej čas nevšímal vo nic víc, než kdybych byl tenhle čokl tady?&#160;– Shoď ho dolů, Čódl, jo!“</p>
			<p class="MLP_text ParaOverride-1">„Takovýho milýho pejsánka jsem ještě neviděl,“ zvolal mladý pán Bates, když vykonal, oč ho Sikes požádal, „čuchá baštu jako stará babka, když cárá po trhu! Jít tenhle čokl na prkna, udělal by vod hodiny štěstí a&#160;ještě k&#160;tomu by pomohl drámě na nohy.“</p>
			<p class="MLP_text ParaOverride-1">„Kuš s&#160;tím kraválem!“ rozkřikl se Sikes, když pes sice zalezl pod postel, ale nepřestával hněvivě vrčet. „Tak jakou si teda najdeš vomluvu, ty pasre jeden scvrklá, stará, he?“</p>
			<p class="MLP_text ParaOverride-1">„Přes týden jsem byl mimo Londýn, milánku, něco rafičit,“ odpověděl žid.</p>
			<p class="MLP_text ParaOverride-1">„A&#160;co ty druhý dvě neděle?“ dorážel Sikes. „Co ty druhý dvě neděle, cos mě tady nechal cepenět jako nedomrlou krysu v&#160;díře?“</p>
			<p class="MLP_text ParaOverride-1">„Nemoh jsem si pomoct, Bille. Nemůžu to tady před jinejma dlouze vykládat, ale nemoh jsem si prostě pomoct, nemoh, na mou čest.“</p>
			<p class="MLP_text ParaOverride-1">„Na tvou co-ó?“ zavrčel Sikes s&#160;bezmeznou ošklivostí v&#160;hlase. „Helejte, hoši, ukrojte mi někdo flák z&#160;tý paštiky, ať zaženu chuť toho slova, nebo se ještě zalknu!“</p>
			<p class="MLP_text ParaOverride-1">„Nerozčilujte se, milánku,“ domlouval mu Fagin pokorně. „Ani na chviličku jsem na vás nezapomněl, Bille, ani na momentíček!“</p>
			<p class="MLP_text ParaOverride-1">„Bodejť bys zapomněl! To vsadím krk, že ne!“ opáčil Sikes s&#160;trpkým úsměškem. „Celej čas, co mě tady roztřásala a&#160;spalovala horečka, jsi vostošest kul pikle a&#160;plány&#160;– Bill musí udělat tohle, Bill musí udělat támhleto, Bill musí za pár špinavejch grošů udělat vůbec všecko, jen co se z&#160;toho vylíže&#160;– je akorát dost ubohej, aby pro tebe musel hakovat<span class="CharOverride-1"><span id="footnote-032-backlink"><a class="_idFootnoteLink _idGenColorInherit" href="../Text/oliver_twist_046.xhtml#footnote-032">32</a></span></span>! Nebejt tuhle holky, už jsem možná dávno natáh brka.“</p>
			<p class="MLP_text ParaOverride-1">„Na vidíte, Bille,“ chytil se Fagin na svou obranu dychtivě jeho slov, „nebejt tuhle holky! A&#160;kdo jinej než právě chudák starej Fagin vám k&#160;tomu dopomohl, že u&#160;sebe máte takový šikovný děvče?“</p>
			<p class="MLP_text ParaOverride-1">„To jednou mluví svatou pravdu!“ ozvala se Nancy a&#160;chvatně k&#160;nim přistoupila. „Nech ho bejt, Bille. Jen ho nech bejt.“</p>
			<p class="MLP_text ParaOverride-1">Nancyin příchod ke stolu dal hovoru jiný směr, poněvadž hoši na tajný pokyn mazaného starého žida, který na ně poťouchle mrkl, začali dívku vytrvale častovat kořalkou (z níž však Nancy usrkávala velice střídmě), kdežto Fagin, který se naoko vnutil do nálady neobvykle rozjařené, mezitím pomalu přivedl pana Sikese do lepšího rozmaru předstíráním, že jeho hrozby pokládá za pouhé žertovné škádlení, jakož i&#160;tím, že se velmi srdečně zasmál několika hrubým vtipům, jež se pan Sikes po vícenásobném přihnutí z&#160;láhve kořalky uráčil dát k&#160;lepšímu.</p>
			<p class="MLP_text ParaOverride-1">„To všecko je moc pěkný,“ pravil pan Sikes, „ale ještě dneska vod tebe musím dostat nějaký mergle.“</p>
			<p class="MLP_text ParaOverride-1">„Nemám u&#160;sebe ani vindru,“ odpověděl žid.</p>
			<p class="MLP_text ParaOverride-1">„Tak jich máš hromadu doma,“ odsekl Sikes, „a musíš mi teda dát nějaký vodtamtaď.“</p>
			<p class="MLP_text ParaOverride-1">„Hromadu!“ zhrozil se Fagin, až mu ruce vyletěly do výše. „Nemám ani tolik, co by&#160;–“</p>
			<p class="MLP_text ParaOverride-1">„Já nevím, kolik máš, a&#160;myslím, že to asi sotva víš sám, anžto by to trvalo hezky dlouho, než bys to spočítal,“ uťal mu řeč Sikes, „ale ještě dneska musím něco dostat&#160;– a&#160;basta fidli!“</p>
			<p class="MLP_text ParaOverride-1">„No dobrá, dobrá,“ podvolil se Fagin s&#160;povzdechem, „hned vám to pošlu po Lišákovi.“</p>
			<p class="MLP_text ParaOverride-1">„To zas teda pr, žádný takový posílání,“ odmítl pan Sikes. „Tvůj Lišák je krapet moc velkej lišák a&#160;třeba by zapomněl přijít, nebo by zabloudil, nebo by po něm pásli šnůrové a&#160;zatrhli mu tak cestu, nebo by měl sto jinejch vejmluv, kdybys mu to dal na starost. Aby bylo všecko sichr, půjde s&#160;tebou pro ně do kvelbu tuhle Nancy, a&#160;než přijde, já si zatím lehnu a&#160;krapet si schrupnu.“</p>
			<p class="MLP_text ParaOverride-1">Po předlouhém tahání a&#160;handrkování usmlouval Fagin výši požadované zálohy z&#160;pěti liber na tři libry, čtyři šilinky a&#160;šest pencí, když s&#160;čestným slavnostním dušováním konečně prohlásil, že tak mu zbude na celou domácnost jen bídného půldruhého šilinku; jakmile na to pan Sikes sveřepě zavrčel, že když už nemůže dostat víc, musí se tedy spokojit s&#160;tím, začala se Nancy chystat na cestu s&#160;Faginem, Lišák a&#160;mladý pán Bates mezitím uložili všechno jídlo do almárky. Potom se žid se svým láskyplným přítelem rozloučil a&#160;v&#160;doprovodu Nancy a&#160;obou hochů zamířil k&#160;domovu, kdežto pan Sikes sebou zatím hodil na postel a&#160;chystal se prospat čas, než se mladá dáma vrátí.</p>
			<p class="MLP_text ParaOverride-1">Po přiměřené chvíli dorazili do Faginova příbytku, kde zastihli Tobyho Crackita a&#160;pana Chitlinga u&#160;karet&#160;– pohřížené již do patnácté partie kribidže, kterou, jak je sotva nutno připomínat, posledně jmenovaný pán k&#160;náramnému gaudiu svých mladých přátel prohrál a&#160;zároveň s&#160;ní i&#160;svou patnáctou a&#160;poslední šestipenci. Pan Crackit, zjevně poněkud zahanbený, že ho přistihli, jak se zabavuje s&#160;pánem, který co do postavení i&#160;duševních vloh stojí tak hluboko pod ním, si pouze zívl, poptal se na Sikesovo zdraví a&#160;popadl klobouk na znamení, že odchází.</p>
			<p class="MLP_text ParaOverride-1">„Nikdo tady nebyl, Toby?“ zeptal se Fagin.</p>
			<p class="MLP_text ParaOverride-1">„Ani živá noha,“ odpověděl pan Crackit a&#160;vyhrnul si límec. „Bylo tady veselo jak v&#160;márnici. Měl byste dát něco pěknýho k&#160;lepšímu, Fagine, na vodškodněnou za to, že jsem vám tak dlouho hlídal dům. Fixnoha, jsem votrávenej jak šváb a&#160;byl bych usnul jak poleno, nemít takový dobrý srdce, abych povyrážel tuhle toho cápka. Pekelná votrava, ať visím, jestli ne!“</p>
			<p class="MLP_text ParaOverride-1">S&#160;takovým i&#160;jiným hubováním na touž notu shraboval pan Toby Crackit svou výhru a&#160;s&#160;povýšeným výrazem, jako by tak nepatrné stříbrné mince byly naprosto nehodné pozornosti muže jeho kalibru, si je cpal do kapsičky u&#160;vesty: když byl hotov, vykráčel z&#160;místnosti s&#160;takovou elegancí a&#160;noblesou, že pan Chitling, který rozličnými obdivnými pohledy sledoval jeho lýtka i&#160;boty, dokud mu nezmizely z&#160;očí, nakonec ujistil společnost, že známost s&#160;ním pokládá za patnáct šestipenci per jedna schůzka za lacinou a&#160;že si z&#160;prohry nedělá, ani co by za nehet vlezlo.</p>
			<p class="MLP_text ParaOverride-1">„Jseš ty mi ale cvok, Tome! Seknutej!“ prohodil mladý pán Bates, jeho prohlášením náramně pobavený.</p>
			<p class="MLP_text ParaOverride-1">„Co tě nemá, ani zdání,“ ohradil se pan Chitling. „No né, Fagine?“</p>
			<p class="MLP_text ParaOverride-1">„Jsi moc chytrá hlava, milánku,“ řekl Fagin, a&#160;jak mu poklepával na rameno, mrkl na své ostatní žáky.</p>
			<p class="MLP_text ParaOverride-1">„A&#160;že je pan Crackit ukrutnej fešák&#160;– no né, Fagine?“ ptal se Tom.</p>
			<p class="MLP_text ParaOverride-1">„O&#160;tom není nejmenší pochyby, milánku.“</p>
			<p class="MLP_text ParaOverride-1">„A&#160;že to je jednomu ke cti, když se s&#160;ním zná&#160;– no né, Fagine?“ vyptával se dál Tom.</p>
			<p class="MLP_text ParaOverride-1">„Ja, to se rozumí, milánku, moc. Oni jenom žárlejí, Tome, protože s&#160;nima se nepřátelí.“</p>
			<p class="MLP_text ParaOverride-1">„Aha!“ zvolal Tom vítězoslavně. „V&#160;tom to vězí! Nešť, voškubal mě dohola. Ale když budu chtít, můžu se přec sebrat a&#160;jít si zas něco vydělat, no né, Fagine?“</p>
			<p class="MLP_text ParaOverride-1">„To se ví, Tome, můžeš&#160;– a&#160;čím půjdeš dřív, tím líp. Běž si teda tu svou prohru vynahradit hnedka a&#160;nemarni už dál čas. Lišák, Čódl, hopla! Je na čase, abyste šli knajzovat<span class="CharOverride-1"><span id="footnote-031-backlink"><a class="_idFootnoteLink _idGenColorInherit" href="../Text/oliver_twist_046.xhtml#footnote-031">33</a></span></span>. Honem! Je už málem deset a&#160;pořád nikde žádná práce.“</p>
			<p class="MLP_text ParaOverride-1">Na tuto pobídku se hoši poslušně zdvihli, kývli na Nancy, popadli klobouk a&#160;zamířili z&#160;místnosti, přičemž Lišák a&#160;jeho čiperný přítel se cestou bavili četnými úsměšky na účet pana Chitlinga, na jehož chování, jak je jen spravedlivo poznamenat, nebylo nic obzvlášť nápadného ani pozoruhodného, neboť po Londýně běhá značný počet bujných mladých panáčků, kteří platí mnohem vyšší cenu než pan Chitling za to, aby je lidé viděli v&#160;dobré společnosti, jakož i&#160;značný počet nóbl kavalírů (vytvářejících shora zmíněnou dobrou společnost), kteří budují svou pověst na velice podobném základě jako fešák Toby Crackit.</p>
			<p class="MLP_text ParaOverride-1">„Na,“ řekl Fagin, když hoši vyklidili místnost, „a teď půjdu, Nancy, a&#160;přinesu ti ty peníze. Tohle je, milánku, jenom klíček vod malý almárky, kam ukládám nějakej ten pár drobností, co seženou hoši. Peníze nikdá nezamykám, milánku, protože žádný nemám, abych je mohl zamykat&#160;– ha, ha, ha&#160;– žádný nemám, abych je mohl zamykat. Je to ubohý řemeslo, Nancy, a&#160;nevděčný&#160;– ale rád kolem sebe vidím ty mladý lidi&#160;– a&#160;tak to všecko snáším, tak to snáším. Tiše!“ zašeptal a&#160;chvatně schoval klíček do záňadří. „Kdo to je? Poslouchej!“</p>
			<p class="MLP_text ParaOverride-1">Dívku, která seděla se založenýma rukama u&#160;stolu, zjevně ani dost málo nevzrušovalo, že někdo jde, ba ani ji nezajímalo, zda osoba, ať to je kdo je, vůbec přichází nebo odchází, dokud jí k&#160;sluchu nedolehl brukot mužského hlasu. Jakmile však tento zvuk zaslechla, bleskurychle si strhla klobouk i&#160;šátek a&#160;schovala je pod stůl. Když se žid ihned vzápětí otočil, zahuhlala nějakou stížnost na horko, a&#160;malátný tón, jímž si postěžovala, velice pozoruhodně kontrastoval s&#160;nevídanou hbitostí a&#160;prudkostí jejího činu, kterou však Fagin nezpozoroval, poněvadž v&#160;tu chvíli stál k&#160;dívce zády.</p>
			<p class="MLP_text ParaOverride-1">„Pšá,“ zašeptal, jako by ho to vyrušení popuzovalo, „to je ten člověk, co jsem ho čekal dávno dřív. Už jde ze schodů dolů. Ani muk vo těch penězích, Nancy, co tady bude. Nezdrží se dlouho. Ani deset minut, milánku.“</p>
			<p class="MLP_text ParaOverride-1">Když se venku na schodech ozvaly mužské kroky, přitiskl si žid vyzáblý ukazováček na rty a&#160;se svíčkou v&#160;ruce zamířil ke dveřím. Došel k&#160;nim právě v&#160;témž okamžiku jako návštěvník, který vrazil do místnosti tak chvatně, že stanul až u&#160;samé dívky, dřív než ji vůbec postřehl.</p>
			<p class="MLP_text ParaOverride-1">Byl to Monks.</p>
			<p class="MLP_text ParaOverride-1">„Jenom jedna z&#160;mejch mladejch pomocnic,“ vysvětloval Fagin, když si všiml, že Monks při spatření neznámé osoby zaraženě ucouvl. „Vostaň tady, Nancy!“</p>
			<p class="MLP_text ParaOverride-1">Dívka přisedla blíž ke stolu, s&#160;netečně lhostejným výrazem pohlédla na Monkse a&#160;zase odvrátila oči; ale když zaměřil zrak na Fagina, kradmo se na Monkse podívala znovu&#160;– pohledem tak pronikavým a&#160;zpytavým a&#160;soustředěným, že být tam nějaký náhodný divák, který by si byl té změny všiml, jen stěží by byl uvěřil, že oba ty pohledy vyslala jedna a&#160;táž osoba.</p>
			<p class="MLP_text ParaOverride-1">„Něco novýho?“ zeptal se Fagin.</p>
			<p class="MLP_text ParaOverride-1">„Moc.“</p>
			<p class="MLP_text ParaOverride-1">„Na&#160;– a&#160;– dobrýho?“ ptal se dál Fagin váhavě, jako by se bál, aby druhého muže nepopudil, kdyby byl příliš optimistický.</p>
			<p class="MLP_text ParaOverride-1">„Aspoň ne špatného,“ odpověděl Monks s&#160;úsměvem. „Tentokrát jsem věru nic nepromeškal. Musím si s&#160;vámi promluvit. O&#160;samotě.“</p>
			<p class="MLP_text ParaOverride-1">Dívka se přitáhla ještě blíž ke stolu a&#160;nejevila nejmenší ochotu odejít z&#160;místnosti, ačkoli dobře věděla, že na ni Monks ukazuje. A&#160;žid, který se možná bál, aby mu třebas nějakým slovem nepřipomněla požadované peníze, kdyby se ji pokusil vystrnadit, ukázal nahoru a&#160;odvedl Monkse ze světnice.</p>
			<p class="MLP_text ParaOverride-1">„Ale ne do té prašivé díry, kde jsme byli minule,“ slyšela mužova slova, když už stoupali po schodech. Fagin se zasmál, odpověděl něco, co k&#160;ní nedoletělo dost jasně, a&#160;jak se podle vrzání prken zdálo, vedl společníka do patra.</p>
			<p class="MLP_text ParaOverride-1">Dříve než se ohlas jejich kroků přestal rozléhat domem, vyzulo se děvče ze střevíců, přetáhlo si sukni volně přes hlavu, zachumlalo si do ní ruce, postavilo se ke dveřím a&#160;s&#160;bezdechým napětím poslouchalo. Tím okamžikem, jak hluk ustal, vyklouzlo ze světnice, neuvěřitelně opatrně a&#160;tiše se vyplížilo po schodech a&#160;ztratilo se v&#160;temnotách nahoře.</p>
			<p class="MLP_text ParaOverride-1">Světnice zůstala opuštěná asi čtvrt hodiny nebo maličko déle; potom do ní děvče opět týmž tajuplným krokem vklouzlo zpátky a&#160;ihned vzápětí bylo slyšet oba muže sestupovat ze schodů. Monks vyšel rovnou na ulici, kdežto žid se znovu šátral nahoru pro slíbené peníze. Když se vrátil, upravovalo si děvče právě na sobě šátek a&#160;klobouk, jako by bylo na skoku odejít.</p>
			<p class="MLP_text ParaOverride-1">„Jajaj, Nancy!“ zvolal žid a&#160;leknutím až uskočil, když stavěl svíčku na stůl. „Co jsi tak bledá?“</p>
			<p class="MLP_text ParaOverride-1">„Bledá?“ opakovalo po něm děvče a&#160;zastínilo si rukama oči, jako by si ho chtělo pozorně prohlédnout.</p>
			<p class="MLP_text ParaOverride-1">„Učiněná hrůza. Co je s&#160;tebou? Cos to vyváděla?“</p>
			<p class="MLP_text ParaOverride-1">„Co vím, tak nic, leda to, že jsem seděla nevím jak dlouhou věčnost tady v&#160;té dusné díře,“ odpovědělo děvče lhostejně. „Tak ukažte! Ať už můžu jít domů, buďte tak hodný.“</p>
			<p class="MLP_text ParaOverride-1">S&#160;povzdechem za každou jednotlivou mincí jí Fagin odpočítal na ruku dohodnutou částku. A&#160;bez jakéhokoli dalšího hovoru, pouze se vzájemným pozdravením na dobrou noc, se rozešli.</p>
			<p class="MLP_text ParaOverride-1">Jakmile se dívka octla na volné ulici, posadila se na schod před jedním domem a&#160;několik okamžiků se zdála nadobro zmatená a&#160;neschopná pokračovat v&#160;další cestě. Pak se náhle vymrštila a&#160;chvátala dál&#160;– směrem zcela opačným, než ve kterém Sikes čekal na její návrat&#160;– krokem stále rychlejším a&#160;rychlejším, až postupně přešla v&#160;čirý divoký běh. Když se úplně vyčerpala, zastavila se, aby nabrala dech, a&#160;jako by se byla najednou vzpamatovala a&#160;želela své neschopnosti vykonat něco, co si předsevzala, zalomila rukama a&#160;propukla v&#160;pláč.</p>
			<p class="MLP_text ParaOverride-1">Možná že se jí pláčem ulevilo, možná že si uvědomila celou beznadějnost svého postavení&#160;– ale buď jak buď, obrátila se a&#160;spěchala zase protivným směrem téměř stejně rychle jako prve, dílem aby dohonila ztracený čas, dílem aby udržela tempo s&#160;divým vírem vlastních myšlenek, a&#160;tak brzy doběhla do příbytku, v&#160;němž zanechala lupiče.</p>
			<p class="MLP_text ParaOverride-1">Prozrazovala-li snad nějaké rozčilení, když stanula před tváří pana Sikese, pak ušlo jeho pozornosti, neboť se pouze zeptal, jestli přinesla ty peníze, a&#160;jakmile uslyšel kladnou odpověď, uspokojeně zabručel, opět zvrátil hlavu na polštář a&#160;pokračoval v&#160;dřímotě, z&#160;níž ho její příchod vytrhl.</p>
			<p class="MLP_text ParaOverride-1">Bylo pro ni štěstí, že mu peníze v&#160;domě příští den poskytly tolik zaneprázdnění v&#160;podobě všemožného jídla a&#160;pití a&#160;že mimoto uhlazovaly drsné rysy jeho letory s&#160;účinkem tak blahodárným, že neměl ani čas, ani chuť soudit její chování a&#160;jednání příliš kriticky. Že dívka jeví všechny známky roztržitosti a&#160;neklidu příznačné pro člověka, který stojí těsně před nějakým smělým a&#160;nebezpečným krokem, na němž se ustanovil teprve po nevšedním niterném boji, to by bývalo rázem zřejmé ostrovidnému Faginovi, kterého by to s&#160;největší pravděpodobností bylo také okamžitě znepokojilo; ale pan Sikes, kterému chyběl patřičný jemný postřeh a&#160;který si nepřipouštěl žádné složitější starosti, než jaké se vybíjejí zarputilým hrubstvím a&#160;surovostí vůči kdekomu kolem, a&#160;mimoto byl v&#160;neobyčejně přívětivém rozmaru, jak jsme již poznamenali, neviděl na jejím chování nic mimořádného, ba po pravdě jí věnoval tak málo zájmu, že i&#160;kdyby její rozechvění bývalo ještě mnohem patrnější, než bylo, bývalo by velmi nepravděpodobné, že by v&#160;něm bylo vzbudilo podezření.</p>
			<p class="MLP_text ParaOverride-1">Čím víc se den schyloval, tím víc rostlo dívčino rozčilení, a&#160;když se snesl večer a&#160;ona vytrvale seděla a&#160;čekala, až se lupič pitím uspí, zračila se jí v&#160;líci taková neobvyklá bledost a&#160;v&#160;očích takový žár, že si toho s&#160;úžasem všiml dokonce i&#160;Sikes.</p>
			<p class="MLP_text ParaOverride-1">Protože byl po horečkách zesláblý, ležel pan Sikes v&#160;posteli a&#160;užíval svou jalovcovou, aby tolik nerozpalovala, zředěnou kraptem horké vody. Přistrčil sklenici již potřetí nebo počtvrté k&#160;Nancy, aby mu znovu nalila, když mu teprve ty příznaky prvně padly do oka.</p>
			<p class="MLP_text ParaOverride-1">„I&#160;krucijátro!“ zvolal Sikes, vzepřel se na rukou a&#160;vypoulil oči děvčeti do tváře. „Vždyť vypadáš jako učiněná vstatá mrtvola. Co je s&#160;tebou?“</p>
			<p class="MLP_text ParaOverride-1">„Co by se mnou bylo?“ opáčilo děvče. „Nic. Co na mě tak brejlíš?“</p>
			<p class="MLP_text ParaOverride-1">„Co je to za vopičárnu?“ ptal se naléhavě Sikes, popadl ji za rameno a&#160;surově s&#160;ní zacloumal. „Co se děje? Co to má znamenat? Na co myslíš?“</p>
			<p class="MLP_text ParaOverride-1">„Na moc věcí, Bille,“ odpovědělo děvče, a&#160;jak se přitom zachvělo, přitisklo si ruce na oči. „Ale bože, co na tom záleží?“</p>
			<p class="MLP_text ParaOverride-1">Zdálo se, že nuceně veselý tón, jímž pronesla poslední slova, udělal na Sikese hlubší dojem než divoký a&#160;strnulý pohled, který je předcházel.</p>
			<p class="MLP_text ParaOverride-1">„Já ti povím, co to je,“ řekl Sikes. „Jestlis vode mě nechytla horečku a&#160;jestli zrovna na tebe nejde, tak máš v&#160;pácu něco sakra nevobyčejnýho a&#160;taky nebezpečnýho. Snad nakonec nechceš&#160;–&#160;–. Ne, fixnoha! To bys neuďála!“</p>
			<p class="MLP_text ParaOverride-1">„Co bych neudělala?“ zeptalo se děvče.</p>
			<p class="MLP_text ParaOverride-1">„Ne,“ zabrumlal Sikes, upřel na ni oči a&#160;huhlal si úvahu pod fousy, „spolehlivější holka pod sluncem neběhá, jináč bych jí byl už před třema měsícema podříz krk. Jde na ni horečka, to je vono!“</p>
			<p class="MLP_text ParaOverride-1">S&#160;tímto posilujícím sebeujištěním vyprázdnil Sikes sklenici až do dna a&#160;potom si s&#160;četnými nevrlými kletbami vyžádal svou medicínu. Děvče nadmíru čile vyskočilo, chvatně mu nalilo lék, ale se zády obrácenými k&#160;němu, a&#160;pak mu přidržovalo hrníček k&#160;ústům, dokud všechno nevypil.</p>
			<p class="MLP_text ParaOverride-1">„Tak,“ řekl lupič, „teď poď a&#160;sedni si ke mně a&#160;koukej si nasadit svůj vobyčejnej kukuč, nebo ti ho tak přejinačím, že ho víckrát nepoznáš, až vo to budeš stát.“</p>
			<p class="MLP_text ParaOverride-1">Děvče poslechlo. Sikes jí pevně sevřel ruku v&#160;dlani, zvrátil se na polštář a&#160;zaměřil oči na její tvář. Zavřely se mu a&#160;opět se otevřely; znovu se zavřely a&#160;opět se otevřely. Neklidně sebou na posteli zavrtěl, a&#160;když znovu a&#160;ještě znovu zdříml, vždycky na dvě na tři minuty, a&#160;pokaždé se pak s&#160;vyděšeným pohledem vymrštil a&#160;nepřítomně se kolem sebe rozhlížel, nakonec se zčistajasna svalil, doslova jako podťatý, zrovna když se zase vztyčoval; a&#160;upadl do těžkého a&#160;tupého spánku. Stisk jeho ruky povolil, zdvižená paže mu bezvládně spadla k&#160;boku a&#160;zůstal ležet jako člověk v&#160;hlubokém bezvědomí.</p>
			<p class="MLP_text ParaOverride-1">„Konečně tedy to opium zabralo,“ zašeptala dívka a&#160;zvedla se z&#160;pelesti. „Ale i&#160;takhle už třeba přijdu pozdě.“</p>
			<p class="MLP_text ParaOverride-1">Chvatně se ustrojila do klobouku a&#160;do šátku&#160;– přičemž se co chviličku bázlivě ohlížela, jako by přes všechen uspávači nápoj každým okamžikem očekávala, že na rameni ucítí stisk Sikesovy těžké ruky&#160;–, potom se tichounce nahnula nad postel, políbila lupiče na rty a&#160;pak neslyšným dotekem otevřela a&#160;zase zavřela dveře od pokoje a&#160;spěšně se vytratila z&#160;domu.</p>
			<p class="MLP_text ParaOverride-1">V&#160;tmavé soutěsce, kterou musila projít, aby se dostala na hlavní třídu, vyvolával ponocný půl desátou.</p>
			<p class="MLP_text ParaOverride-1">„Je už dlouho po půl?“ zeptala se dívka.</p>
			<p class="MLP_text ParaOverride-1">„Za čtvrt hodiny bude bít celá,“ odpověděl muž a&#160;posvítil jí lucernou do obličeje.</p>
			<p class="MLP_text ParaOverride-1">„A&#160;já to tam nedokážu dřív než za hodinu, jestli ne ještě za dýl,“ povzdychla si Nancy, hbitě kolem něho proklouzla a&#160;už se hnala ulicí jako vítr.</p>
			<p class="MLP_text ParaOverride-1">V&#160;postranních uličkách a&#160;ulicích, kterými se proplétala cestou ze Špitálských polí do londýnského West Endu, již mnoho obchodů zavíralo. Věžní hodiny odbily deset a&#160;zjitřily její netrpělivost Vyrazila po úzkém chodníku a&#160;lokty rozháněla chodce do stran; prolétala téměř koním pod hlavou a&#160;tak přebíhala ulice na místech, kde pro rušný provoz hloučky lidí dychtivě čekaly na příležitost, aby mohly přejít na druhou stranu.</p>
			<p class="MLP_text ParaOverride-1">„Ta ženská je blázen!“ říkali lidé a&#160;otáčeli se za ní, když se kolem nich přehnala.</p>
			<p class="MLP_text ParaOverride-1">Jakmile dorazila do bohatší části města, byly ulice poměrně prázdné, a&#160;tu její ztřeštěný úprk budil u&#160;řídkých chodců, kolem nichž spěchala, zvědavost ještě větší. Někteří za ní zrychlili krok, jako by chtěli vidět, kam se s&#160;takovým mimořádným chvatem žene, a&#160;hrstka ji dokonce předběhla a&#160;v&#160;údivu nad jejím nepolevujícím tempem se po ní ohlížela; ale jeden po druhém pomalu odpadali, a&#160;když se konečně blížila k&#160;vytčenému cíli, byla úplně sama.</p>
			<p class="MLP_text ParaOverride-1">Byl to rodinný hotel v&#160;tiché, ale pěkné ulici blízko Hyde Parku. Když ji jasné světlo lampy, která hořela před vchodem, dovedlo na místo, na věži uhodila jedenáctá. Pár posledních kroků se loudala, jako by byla na vážkách a&#160;rozmýšlela se, má-li jít dál&#160;– ale údery hodin rozhodly za ni, vkročila do haly. Lóže vrátného byla prázdná. S&#160;výrazem nejistoty v&#160;tváři se rozhlédla a&#160;zamířila ke schodišti.</p>
			<p class="MLP_text ParaOverride-1">„Počkat, sleči!“ zavolala fešně oblečená žena, která vyhlédla ze dveří za ní. „Kohopak hledáme?“</p>
			<p class="MLP_text ParaOverride-1">„Jednu dámu, co tady u&#160;vás zůstává,“ odpovědělo děvče.</p>
			<p class="MLP_text ParaOverride-1">„Jednu dámu!“ zněla odezva, doprovázená pohrdavým pohledem. „Kteroupak?“</p>
			<p class="MLP_text ParaOverride-1">„Slečnu Maylieovou,“ řekla Nancy.</p>
			<p class="MLP_text ParaOverride-1">Mladá žena, která si zatím přeměřila její zevnějšek, odpověděla pouze pohledem plným ctnostného opovržení a&#160;zavolala nějakého muže, aby to s&#160;ní vyřídil.</p>
			<p class="MLP_text ParaOverride-1">„Jaké jméno mám ohlásit?“ zeptal se podomek.</p>
			<p class="MLP_text ParaOverride-1">„Nemá smysl nějaké ohlašovat,“ odpověděla Nancy.</p>
			<p class="MLP_text ParaOverride-1">„Ani účel návštěvy?“ ptal se muž.</p>
			<p class="MLP_text ParaOverride-1">„Ne, ani to ne,“ opáčilo děvče. „Musím s&#160;tou dámou prostě mluvit.“</p>
			<p class="MLP_text ParaOverride-1">„Tak honem!“ řekl muž a&#160;strkal ji k&#160;východu. „Tohle nevedem. Alou odsud!“</p>
			<p class="MLP_text ParaOverride-1">„Ledaže mě vynesete, jinak nepůjdu!“ odsekla dívka zuřivě. „A&#160;dovedu vám přitom zatopit, že bude horko dvěma takovým jako vy! Copak tady není nikdo,“ zvolala Nancy a&#160;rozhlédla se kolem, „kdo by došel vyřídit jednoduchý vzkaz od takové bídné ubožačky, jako jsem já?“</p>
			<p class="MLP_text ParaOverride-1">Tato úpěnlivá prosba udělala dojem na kuchaře s&#160;dobráckou tváří, který spolu s&#160;několika dalšími členy personálu výstupu přihlížel a&#160;nyní pokročil kupředu, aby se dívky zastal.</p>
			<p class="MLP_text ParaOverride-1">„Nemoh bys jí skočit nahoru, Joe, co říkáš?“ zeptal se kuchař.</p>
			<p class="MLP_text ParaOverride-1">„Má to nějakou cenu?“ opáčil muž. „Snad nemyslíš, že ta mladá dáma přijme takovou, jako je tahle, no ne?“</p>
			<p class="MLP_text ParaOverride-1">Tato narážka na Nancyin pochybný charakter vzbouřila v&#160;ňadrech čtyř služebných obrovskou míru ctnostného rozhořčení; velice ohnivě prohlásily, že ta osoba je hanbou ženského pokolení, a&#160;vřele podomkovi doporučovaly, aby ji bez milosrdenství hodil do strouhy na ulici.</p>
			<p class="MLP_text ParaOverride-1">„Udělejte si se mnou, co chcete,“ řeklo děvče a&#160;obrátilo se opět na oba muže, „ale nejdřív udělejte, o&#160;co vás žádám, a&#160;já vás žádám, abyste, pro boha živého, můj vzkaz vyřídili!“</p>
			<p class="MLP_text ParaOverride-1">Dobrosrdečný kuchař připojil svou přímluvu a&#160;výsledek byl, že se muž, který se ukázal první, uvolil zprávu vyřídit.</p>
			<p class="MLP_text ParaOverride-1">„Co mám teda říct?“ zeptal se podomek, již s&#160;jednou nohou na schodech.</p>
			<p class="MLP_text ParaOverride-1">„Že jedna mladá žena naléhavě prosí slečnu Maylieovou, aby s&#160;ní směla promluvit o&#160;samotě,“ odpověděla Nancy, „a jak dáma uslyší jen první slovo, co jí ta žena řekne, že hned pozná, jestli má vyslechnout všechno až do konce, nebo jestli ji má dát vyhodit ze dveří jako podvodnici.“</p>
			<p class="MLP_text ParaOverride-1">„Jářku,“ pravil muž, „bereš to ale zostra!“</p>
			<p class="MLP_text ParaOverride-1">„Jen ten vzkaz vyřiďte,“ pravilo děvče pevně, „a potom mi povíte, co na to řekla.“</p>
			<p class="MLP_text ParaOverride-1">Muž se rozběhl do schodů. Nancy zůstala dole, bledá a&#160;téměř bez dechu, a&#160;s&#160;rozechvělými rty poslouchala jasně slyšitelné projevy opovržení, na něž byly cudné služebné velice plodné&#160;– a&#160;na něž byly ještě plodnější, když se muž vrátil a&#160;vyřizoval, že ta mladá žena má jít nahoru.</p>
			<p class="MLP_text ParaOverride-1">„Na tomhle světě nemá cenu bejt slušnej,“ prohlásila první služebná.</p>
			<p class="MLP_text ParaOverride-1">„S&#160;drzostí se dneska dojde dál než s&#160;poctivostí,“ přisadila si druhá.</p>
			<p class="MLP_text ParaOverride-1">Třetí se spokojila podivením „Jaký to jsou tejkon dámy!“, kdežto čtvrtá zanotila prim v&#160;kvartetu „Hanba!“, jímž pohoršené Diany skončily.</p>
			<p class="MLP_text ParaOverride-1">Nevšímajíc si toho všeho, poněvadž měla na srdci důležitější věci, následovala Nancy, pod kterou se třásly nohy, podomka do malého předpokoje, osvětleného lampou visící od stropu. Tam ji zanechal a&#160;vzdálil se.</p>
			<hr class="HorizontalRule-1"/>
			<div class="_idFootnotes">
				<div id="footnote-032" class="_idFootnote">
					<p class="MLP_pozn_pod_carou ParaOverride-1"><a class="_idFootnoteAnchor _idGenColorInherit" href="../Text/oliver_twist_046.xhtml#footnote-032-backlink">32</a>  Pracovat (ve smyslu krást). <span class="CharOverride-3">Pozn. překl.</span></p>
				</div>
				<div id="footnote-031" class="_idFootnote">
					<p class="MLP_pozn_pod_carou ParaOverride-1"><a class="_idFootnoteAnchor _idGenColorInherit" href="../Text/oliver_twist_046.xhtml#footnote-031-backlink">33</a>  Být na číhané, slídit, větřit. (Ze staršího argotu.) <span class="MLP_znak_kurziva_9b CharOverride-2">Pozn. překl.</span> </p>
				</div>
			</div>
		</div>
</body>
</html>