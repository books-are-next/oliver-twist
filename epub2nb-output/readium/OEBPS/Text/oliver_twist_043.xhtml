<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>oliver_twist-40</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="oliver_twist-40" xml:lang="cs-CZ">
		<div class="Z-kladn--textový-r-meček">
			<p id="_idParaDest-39" class="MLP_uroven2_kapitola ParaOverride-1">Kapitola třicátá šestá</p>
			<p class="MLP_text_uprostred_-I- ParaOverride-1">Je velice krátká a&#160;může na tomto místě připadat nevalně důležitá. <br/>Přesto ji však je radno přečíst jako doplněk kapitoly předešlé <br/>a&#160;jako klíč ke kapitole jiné, která bude následovat, až přijde její čas</p>
			<p class="MLP_text_bez1radku_-12-0- ParaOverride-1">„Tak jste tedy rozhodnutý dělat mi dnes ráno na cestě společníka, hm?“ zeptal se doktor, když si Harry Maylie přisedl ke stolu, u&#160;něhož právě s&#160;Oliverem snídal. „Vám přece jeden názor nebo záměr nevydrží ani půlhodinku!“</p>
			<p class="MLP_text ParaOverride-1">„Jednoho krásného dne o&#160;mně budete mluvit jinak,“ ohradil se Harry a&#160;bez jakéhokoli zjevného důvodu se zarděl.</p>
			<p class="MLP_text ParaOverride-1">„Rád bych viděl, kdybych měl opravdu proč,“ odpověděl pan Losberne, „ačkoli přiznávám, že o&#160;tom pochybuju. Ještě včera ráno jste se s&#160;velkým spěchem rozhodl, že zůstanete tady a&#160;jako oddaný syn doprovodíte matku k&#160;moři. Před polednem mi přijdete oznámit, že mi prokážete tu čest a&#160;na své cestě do Londýna mě doprovodíte až tam, kam jedu já. A&#160;večer na mě najednou s&#160;náramnou tajemností naléháte, abychom vyjeli, dřív než dámy vstanou, a&#160;to má ten následek, že tuhle malý Oliver tady sedí uvrtaný u&#160;snídaně, místo aby brousil po lukách a&#160;slídil po všech možných botanických divech. Hrozná smůla, viď, Olivere?“</p>
			<p class="MLP_text ParaOverride-1">„Moc by mě bylo mrzelo, pane, kdybych nebyl doma, až budete s&#160;panem Mayliem odjíždět,“ prohlásil k&#160;tomu Oliver.</p>
			<p class="MLP_text ParaOverride-1">„To je přece chlapec!“ pochválil si doktor. „Až se vrátíte, musíte se na mě přijít někdy podívat. Ale abychom mluvili vážně, Harry&#160;– dostal jste snad od vysokého panstva nějakou zprávu, že tak najednou hoříte nedočkavostí, abyste už byl pryč?“</p>
			<p class="MLP_text ParaOverride-1">„Vysoké panstvo,“ odvětil Harry, „pod kteréžto označení mám za to, že patrně zahrnujete mého nejjasnějšího strýce, se mnou nebylo v&#160;písemném styku, co jsem tady, a&#160;v&#160;téhle roční době není ani pravděpodobné, že by se něco přihodilo, co by vyžadovalo mou okamžitou přítomnost mezi nimi.“</p>
			<p class="MLP_text ParaOverride-1">„No,“ řekl doktor, „jste divný pavouk. Ale to se rozumí, ve volbách před Vánocemi vás dostanou do parlamentu a&#160;tyhle náhlé změny a&#160;obraty nejsou pro politickou činnost špatnou průpravou. Něco na tom je. Dobrý trénink je vždycky žádoucí, ať se už jede dostih o&#160;místo, o&#160;pořadí nebo o&#160;absolutní vítězství.“</p>
			<p class="MLP_text ParaOverride-1">Harry Maylie se tvářil, jako by měl sto chutí k&#160;této krátké rozmluvě přičinit jednu dvě poznámky, které by byly doktora nemálo udivily; spokojil se však pouze tím, že řekl: „Uvidíme,“ a&#160;dál už o&#160;věci nemluvil. Krátce nato před domem zastavil poštovní kočár, a&#160;když si Giles přišel do pokoje pro zavazadla, dobrák doktor se honem hrnul ven, aby dohlédl na jejich naložení.</p>
			<p class="MLP_text ParaOverride-1">„Olivere,“ řekl Harry Maylie ztlumeným hlasem, „pojď, rád bych si s&#160;tebou promluvil slovíčko.“</p>
			<p class="MLP_text ParaOverride-1">Oliver přešel do okenního výklenku, do kterého mu pan Maylie kynul; velice ho překvapovala napůl schlíplá a&#160;napůl buřičská nálada, kterou prozrazovalo celé Harryho chování.</p>
			<p class="MLP_text ParaOverride-1">„Už umíš dobře psát?“ zeptal se Harry a&#160;položil Oliverovi ruku na rameno.</p>
			<p class="MLP_text ParaOverride-1">„Myslím, že ano, pane,“ odpověděl Oliver.</p>
			<p class="MLP_text ParaOverride-1">„Nepřijedu teď domů možná delší dobu a&#160;rád bych, kdybys mi občas napsal&#160;– řekněme tak jednou za čtrnáct dní, třeba každé druhé pondělí, poste restante na hlavní poštu v&#160;Londýně. Uděláš mi to?“</p>
			<p class="MLP_text ParaOverride-1">„Ale samozřejmě, pane! Budu na to hrdý,“ vyhrkl Oliver, tím úkolem nadmíru rozradostněný.</p>
			<p class="MLP_text ParaOverride-1">„Rád bych věděl, jak&#160;– jak se daří matce a&#160;slečně Maylieové,“ pokračoval mladý muž, „a můžeš popsat třeba celý arch o&#160;tom, kam chodíte na procházky a&#160;o&#160;čem si vykládáte a&#160;jestli se zdá&#160;– totiž zdají šťastné a&#160;zdravé. Rozumíš mi?“</p>
			<p class="MLP_text ParaOverride-1">„Ovšem, pane, úplně,“ přisvědčil Oliver.</p>
			<p class="MLP_text ParaOverride-1">„Bylo by mi milejší, kdybys jim o&#160;tom neříkal,“ vysvětloval Harry dál a&#160;slova jen chrlil, „protože by to matku jen ponoukalo, aby mi psala častěji, a&#160;pro ni je to už námaha a&#160;starost. Hleď, ať to zůstane tajemstvím mezi námi dvěma&#160;– a&#160;nezapomeň mi vypsat všechno! Spoléhám na tebe!“</p>
			<p class="MLP_text ParaOverride-1">Oliver, kterého vědomí vlastní důležitosti plnilo velkou hrdostí a&#160;poctou, horlivě slíbil, že při podávání zpráv bude dbát tajnosti a&#160;obšírnosti. A&#160;když ho pan Maylie ještě mnohokrát ujistil svou sympatií a&#160;ochranou, rozloučil se s&#160;ním a&#160;odešel.</p>
			<p class="MLP_text ParaOverride-1">Doktor už seděl v&#160;kočáře. Giles (který měl podle ujednání zůstat ve vile) držel ruku na otevřených dvířkách a&#160;služebné stály na zahradě a&#160;přihlížely. Harry ještě jednou letmo pohlédl k&#160;mřížovanému oknu a&#160;skočil do vozu.</p>
			<p class="MLP_text ParaOverride-1">„Jeďte,“ křikl, „honem, rychle, plným tryskem! Můžete letět jako vítr, a&#160;ještě to dnes pro mě bude pomalu!“</p>
			<p class="MLP_text ParaOverride-1">„Hohó, hej,“ zvolal doktor, s&#160;velkým chvatem spustil přední okénko a&#160;křičel na postilióna, „nemusíte letět jako vítr, a&#160;ještě to bude rychle pro mne! Slyšíte?“</p>
			<p class="MLP_text ParaOverride-1">S&#160;cinkotem a&#160;rachotem se klikatil povoz, téměř skrytý v&#160;kotouči prachu, svou cestou po silnici, až všechen hrkot pohltila rostoucí vzdálenost a&#160;jeho rychlou jízdu mohlo nadále sledovat jedině oko, a&#160;tu hned úplně zmizel, hned se zas vynořoval, podle toho, jak to připouštěly různé překážky v&#160;krajině nebo zákruty cesty. Nakonec už pak nebylo vidět ani ten prašný obláček a&#160;teprve tehdy se pozorní zvědavci rozešli.</p>
			<p class="MLP_text ParaOverride-1">Ale jeden divák nepřestal upírat oči na místo, kde kočár zmizel, a&#160;hleděl na ně ještě dlouho po tom, když už byl několik mil daleko&#160;– neboť za bílou záclonou, která ji chránila před zahlédnutím, když Harry zdvihl oči k&#160;oknu, seděla sama Róza.</p>
			<p class="MLP_text ParaOverride-1">„Zdá se v&#160;dobré náladě a&#160;šťastný,“ řekla si konečně. „Nějaký čas jsem se bála, že by mohlo být jinak. Mýlila jsem se. To jsem moc a&#160;moc ráda.“</p>
			<p class="MLP_text ParaOverride-1">Slzy jsou znamením stejně radosti jako žalosti; ale ty, které kanuly po tváři Róze, jak tak seděla zadumaně u&#160;okna a&#160;upřeně hleděla stále týmž směrem, jako by svědčily spíš o&#160;smutku než o&#160;potěšení.</p>
		</div>
</body>
</html>