<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Kapitola padesátá druhá">
    <meta name="apple-mobile-web-app-capable" content="yes">
    <title>Kapitola padesátá druhá • Oliver Twist</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./oliver_twist_058.html">
    <link rel="next" href="./oliver_twist_060.html">
    <meta name="nb-order" content="58">
    <link rel="self" href="oliver_twist_059.html">
    <meta name="nb-identifier" content="dickens-oliver-twist-ab2ad04">
    <meta name="nb-role" content="chapter">
  </head>
  <body data-nb-words="2948" data-nb-chars="17515" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./oliver_twist_058.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="3" data-nb-chars="23"><span class="idea" data-nb-ref-number="1" id="idea1" data-nb-words="3" data-nb-chars="23">Kapitola padesátá druhá</span></h1>
        <p class="chunk" data-nb-ref-number="2" data-nb-words="4" data-nb-chars="28"><span class="idea" data-nb-ref-number="2" id="idea2" data-nb-words="4" data-nb-chars="28"><em>Poslední noc Faginova života</em></span></p>
        <p class="chunk" data-nb-ref-number="3" data-nb-words="62" data-nb-chars="405"><span class="idea" data-nb-ref-number="3" id="idea3" data-nb-words="62" data-nb-chars="405">Soudní síň byla od&nbsp;podlahy po&nbsp;strop jednolitá mozaika lidských tváří. Z&nbsp;každičkého coulu prostoru vyhlížely zvědavé a&nbsp;dychtivé oči. Od&nbsp;zábradlí před lavicí obžalovaných až&nbsp;po&nbsp;nejostřejší růžek nejtěsnějšího koutku na&nbsp;galeriích se&nbsp;všechny pohledy upíraly na&nbsp;jednoho člověka&nbsp;– na&nbsp;Fagina. Vpředu vzadu, nahoře dole, vpravo vlevo&nbsp;– zdálo se, jako by&nbsp;stál pod klenbou oblohy, celé rozjiskřené planoucími zraky.</span></p>
        <p class="chunk" data-nb-ref-number="4" data-nb-words="125" data-nb-chars="802"><span class="idea" data-nb-ref-number="4" id="idea4" data-nb-words="125" data-nb-chars="802">Tam stál, ve&nbsp;vší té&nbsp;záři živoucího světla, s&nbsp;jednou rukou opřenou o&nbsp;dřevěné madlo před sebou, s&nbsp;druhou rukou přiloženou k&nbsp;uchu a&nbsp;s&nbsp;hlavou nataženou kupředu, aby mohl co&nbsp;nejzřetelněji pochytit každé slovo, které splyne ze&nbsp;rtů předsedajícímu soudci, na&nbsp;závěr shrnujícímu žalobu porotě. Občas střelil pronikavým pohledem po&nbsp;porotcích, aby vypozoroval účinek každé i&nbsp;sebechatrnější polehčující okolnosti, a&nbsp;když s&nbsp;děsivou jasností dopadaly vývody svědčící proti němu, pohlížel po&nbsp;svém obhájci s&nbsp;němou prosbou, aby ještě i&nbsp;teď uvedl něco důrazného v&nbsp;jeho prospěch. Kromě těchto projevů úzkosti nehnul prstem ani brvou. Od&nbsp;samého začátku přelíčení sebou téměř nepohnul&nbsp;– a&nbsp;teď, když soudce domluvil, zůstával dále v&nbsp;téže strnulé pozici napjaté pozornosti, se&nbsp;zrakem na&nbsp;něho upřeným, jako by&nbsp;dosud poslouchal.</span></p>
        <p class="chunk" data-nb-ref-number="5" data-nb-words="111" data-nb-chars="636"><span class="idea" data-nb-ref-number="5" id="idea5" data-nb-words="111" data-nb-chars="636">Lehký šum v&nbsp;soudní síni ho&nbsp;přivedl k&nbsp;sobě. Rozhlédl se&nbsp;a&nbsp;viděl, že&nbsp;porotci sestrčili hlavy dohromady, aby se&nbsp;poradili o&nbsp;výroku. Když mu&nbsp;oči zabloudily na&nbsp;galerii, spatřil, jak se&nbsp;lidé natahují jeden přes druhého, aby mu&nbsp;viděli do&nbsp;obličeje; někteří chvatně zvedali k&nbsp;očím skla a&nbsp;kukátka, kdežto jiní si&nbsp;šeptali se&nbsp;sousedy, v&nbsp;tváři výraz ošklivosti. Málo bylo těch, kteří se&nbsp;zdáli k&nbsp;němu nevšímaví a&nbsp;hleděli jen na&nbsp;porotce v&nbsp;netrpělivém podivu, jak mohou tak váhat. Ale z&nbsp;žádné tváře&nbsp;– dokonce ani u&nbsp;žen, kterých bylo v&nbsp;diváctvu mnoho, nevyčetl sebeslabší stopu soucitu se&nbsp;sebou ani žádný jiný cit než strhující zaujetí, aby byl odsouzen.</span></p>
        <p class="chunk" data-nb-ref-number="6" data-nb-words="24" data-nb-chars="157"><span class="idea" data-nb-ref-number="6" id="idea6" data-nb-words="24" data-nb-chars="157">Jak tak jediným zmateným pohledem to&nbsp;všechno obzíral, zavládlo opět hrobové ticho, a&nbsp;když se&nbsp;ohlédl, spatřil, že&nbsp;porotci zamířili k&nbsp;soudcovskému stolu. Pššš!</span></p>
        <p class="chunk" data-nb-ref-number="7" data-nb-words="8" data-nb-chars="48"><span class="idea" data-nb-ref-number="7" id="idea7" data-nb-words="8" data-nb-chars="48">Požádali pouze o&nbsp;dovolení, aby se&nbsp;směli vzdálit.</span></p>
        <p class="chunk" data-nb-ref-number="8" data-nb-words="56" data-nb-chars="312"><span class="idea" data-nb-ref-number="8" id="idea8" data-nb-words="56" data-nb-chars="312">Jak vycházeli, hleděl jednomu po&nbsp;druhém hloubavě do&nbsp;tváře, jako by&nbsp;z&nbsp;nich chtěl poznat, na&nbsp;kterou stranu se&nbsp;kloní většina, ale jeho snaha byla marná. Žalářník mu&nbsp;položil ruku na&nbsp;rameno. Mechanicky ho&nbsp;následoval až&nbsp;na&nbsp;konec přepážky a&nbsp;posadil se&nbsp;na&nbsp;židli. Muž mu&nbsp;na&nbsp;ni&nbsp;musil ukázat, jinak by&nbsp;ji&nbsp;vůbec nebyl viděl.</span></p>
        <p class="chunk" data-nb-ref-number="9" data-nb-words="56" data-nb-chars="348"><span class="idea" data-nb-ref-number="9" id="idea9" data-nb-words="56" data-nb-chars="348">Opět zdvihl oči ke&nbsp;galerii. Někteří diváci jedli a&nbsp;někteří se&nbsp;ovívali šátkem, protože v&nbsp;přeplněné síni bylo velké horko. Nějaký mladík si&nbsp;črtal jeho tvář do&nbsp;notýsku. Fagin přemítal, je-li mu&nbsp;obrázek podobný, a&nbsp;když si&nbsp;kreslíř ulomil u&nbsp;tužky špičku, pozoroval ho, jak si&nbsp;nožíkem přiřezává jinou, docela stejně, jako kterýkoli jiný lhostejný zevloun.</span></p>
        <p class="chunk" data-nb-ref-number="10" data-nb-words="86" data-nb-chars="458"><span class="idea" data-nb-ref-number="10" id="idea10" data-nb-words="86" data-nb-chars="458">A&nbsp;když stočil oči na&nbsp;soudce, zrovna tak lenivě se&nbsp;začal v&nbsp;mysli obírat střihem jeho taláru, a&nbsp;co asi stojí a&nbsp;jak si&nbsp;ho&nbsp;obléká. U&nbsp;soudcovského stolu seděl při jednání i&nbsp;nějaký tlustý starý pán, který asi před půlhodinou odešel a&nbsp;teď se&nbsp;právě vrátil. A&nbsp;Fagin si&nbsp;v&nbsp;duchu kladl otázky, šel-li muž snad na&nbsp;oběd, co&nbsp;k&nbsp;němu asi měl a&nbsp;kde asi obědval, a&nbsp;sledoval tento řetěz lichých myšlenek dál, dokud jeho oko neupoutal nějaký nový předmět a&nbsp;nerozvinul řetěz nový.</span></p>
        <p class="chunk" data-nb-ref-number="11" data-nb-words="114" data-nb-chars="650"><span class="idea" data-nb-ref-number="11" id="idea11" data-nb-words="114" data-nb-chars="650">Ne&nbsp;že&nbsp;by&nbsp;se&nbsp;po&nbsp;celou tu&nbsp;dobu byla jeho mysl, byť jen na&nbsp;vteřinku, oprostila od&nbsp;tísnivého, nepotlačitelného vědomí hrobu, který se&nbsp;mu&nbsp;rozvírá u&nbsp;nohou; cítil ho&nbsp;v&nbsp;sobě ustavičně, ale jaksi nejasně a&nbsp;neosobně a&nbsp;nemohl na&nbsp;něj upnout myšlenky. A&nbsp;tak i&nbsp;mezitímco se&nbsp;při představě blízké smrti hned zimničně třásl a&nbsp;hned horečně rozpaloval, začal najednou počítat špičaté železné pruty před sebou a&nbsp;uvažoval, jak se&nbsp;asi jedna ta&nbsp;špička ulomila a&nbsp;dají-li to&nbsp;spravit nebo to&nbsp;nechají tak, jak to&nbsp;je. Pak přemýšlel o&nbsp;všech hrůzách šibenice a&nbsp;popraviště&nbsp;– a&nbsp;přestal a&nbsp;pozoroval muže kropícího podlahu, aby se&nbsp;ochladil vzduch&nbsp;– a&nbsp;pak opět v&nbsp;přemýšlení pokračoval.</span></p>
        <p class="chunk" data-nb-ref-number="12" data-nb-words="47" data-nb-chars="261"><span class="idea" data-nb-ref-number="12" id="idea12" data-nb-words="47" data-nb-chars="261">Konečně se&nbsp;ozvalo volání po&nbsp;tichu a&nbsp;celá síň upřela se&nbsp;zatajeným dechem oči na&nbsp;dveře. Porotci se&nbsp;vrátili a&nbsp;prošli těsně kolem něho. Nic nemohl vyčíst z&nbsp;jejich tváří; docela dobře mohly být z&nbsp;kamene. Ticho zmrtvělo ještě víc&nbsp;– ani šustnutí&nbsp;– ani dechnutí: Vinen!</span></p>
        <p class="chunk" data-nb-ref-number="13" data-nb-words="42" data-nb-chars="254"><span class="idea" data-nb-ref-number="13" id="idea13" data-nb-words="42" data-nb-chars="254">Budovou zadunělo burácivé zvolání, a&nbsp;nové a&nbsp;další, a&nbsp;pak doznívalo ozvěnou hlasitého repotu a&nbsp;pak znovu zase zmohutnělo, když se&nbsp;repot jako vzteklé hromobití vyvalil ven. To&nbsp;byl jásavý pokřik ulice, davu vítajícího novinu, že&nbsp;v&nbsp;pondělí půjde žid na&nbsp;smrt.</span></p>
        <p class="chunk" data-nb-ref-number="14" data-nb-words="79" data-nb-chars="420"><span class="idea" data-nb-ref-number="14" id="idea14" data-nb-words="79" data-nb-chars="420">Hluk se&nbsp;utišil a&nbsp;soudce se&nbsp;vězně zeptal, může-li uvést nějaký důvod, proč by&nbsp;nad ním neměl být vynesen rozsudek smrti. Ten již zaujal touž naslouchavou pozici jako předtím a&nbsp;hleděl upřeně na&nbsp;tazatele, když mu&nbsp;otázku kladl; ale ten ji&nbsp;musil ještě dvakrát opakovat, než se&nbsp;zdálo, že&nbsp;ji&nbsp;vězeň slyšel, a&nbsp;i pak jen hučel, že&nbsp;je&nbsp;starý člověk&nbsp;– starý člověk&nbsp;– starý člověk&nbsp;– až&nbsp;se&nbsp;mu&nbsp;hlas rozplynul v&nbsp;šepot a&nbsp;zmlkl opět docela.</span></p>
        <p class="chunk" data-nb-ref-number="15" data-nb-words="104" data-nb-chars="640"><span class="idea" data-nb-ref-number="15" id="idea15" data-nb-words="104" data-nb-chars="640">Soudce si&nbsp;nasadil černý biret a&nbsp;vězeň stál dále s&nbsp;týmž držením těla i&nbsp;výrazem tváře. Děsivá velebnost chvíle vynutila nějaké ženě na&nbsp;galerii z&nbsp;hrdla výkřik; vězeň tam chvatně vzhlédl, jako by&nbsp;ho&nbsp;to&nbsp;vyrušení pohoršovalo, a&nbsp;naklonil se&nbsp;kupředu ještě napjatěji. Soudcův proslov zněl slavnostně a&nbsp;byl otřásající; vyhlášení ortelu bylo hrůza poslechnout. Ale vězeň stál jako mramorová socha, nehnula se&nbsp;v&nbsp;něm žilka. Tak stál, s&nbsp;vyzáblou tváří nataženou kupředu, spodní čelistí svěšenou a&nbsp;očima strnule vypoulenýma před sebe, ještě když mu&nbsp;žalářník položil ruku na&nbsp;rameno, a&nbsp;pokynul mu, aby už&nbsp;šel. Nakrátko se&nbsp;tupě rozhlédl kolem a&nbsp;pak poslechl.</span></p>
        <p class="chunk" data-nb-ref-number="16" data-nb-words="96" data-nb-chars="569"><span class="idea" data-nb-ref-number="16" id="idea16" data-nb-words="96" data-nb-chars="569">Vedli ho&nbsp;dlážděným koridorem pod soudní síní, kde někteří vězňové čekali, až&nbsp;přijde řada na&nbsp;ně, a&nbsp;jiní rozprávěli s&nbsp;přáteli, natlačenými z&nbsp;druhé strany kolem mříže, za&nbsp;kterou ležel otevřený dvůr. Nikdo tam nečekal, aby si&nbsp;promluvil <em>s&nbsp;ním</em>, když však šel kolem, vězňové se&nbsp;rozestoupili, aby ho&nbsp;snadněji mohli zahlédnout lidé, kteří viseli zvenčí na&nbsp;mříži; a&nbsp;ti ho&nbsp;zasypali potupným spíláním, jekem a&nbsp;syčením. Zahrozil na&nbsp;ně&nbsp;pěstí a&nbsp;byl by&nbsp;po&nbsp;nich plivl, ale jeho průvodci ho&nbsp;rychle zatáhli do&nbsp;ponuré chodby, pořídku osvětlené kalnými lampami, a&nbsp;tou dál do&nbsp;vnitřku vězení.</span></p>
        <p class="chunk" data-nb-ref-number="17" data-nb-words="33" data-nb-chars="191"><span class="idea" data-nb-ref-number="17" id="idea17" data-nb-words="33" data-nb-chars="191">Tam ho&nbsp;prohledali, aby u&nbsp;sebe snad neměl nějaký prostředek, jak předejít naplnění zákona, a&nbsp;po odbytí této procedury ho&nbsp;zavedli do&nbsp;jedné kobky odsouzenců k&nbsp;smrti a&nbsp;tam ho&nbsp;nechali&nbsp;– samotného.</span></p>
        <p class="chunk" data-nb-ref-number="18" data-nb-words="100" data-nb-chars="586"><span class="idea" data-nb-ref-number="18" id="idea18" data-nb-words="100" data-nb-chars="586">Posadil se&nbsp;na&nbsp;kamennou lavici proti dveřím, která zastávala úlohu sedadla i&nbsp;lože, sklopil krví podlité oči k&nbsp;zemi a&nbsp;snažil se&nbsp;soustředit myšlenky. Po&nbsp;chviličce se&nbsp;mu&nbsp;začaly v&nbsp;paměti vynořovat jednotlivé nesouvislé úryvky toho, co&nbsp;říkal soudce&nbsp;– třebaže při řeči mu&nbsp;připadalo, že&nbsp;nemůže pochytit slovo. Ty&nbsp;ponenáhlu zapadaly na&nbsp;patřičné místo a&nbsp;postupně vybavovaly z&nbsp;podvědomí další, takže zakrátko si&nbsp;sestavil řeč celou skoro doslova tak, jak ji&nbsp;soudce pronesl. Odsuzuje se&nbsp;k&nbsp;pověšení za&nbsp;krk na&nbsp;tak dlouho, až&nbsp;bude mrtev&nbsp;– tak zněl konec. K&nbsp;pověšení za&nbsp;krk na&nbsp;tak dlouho, až&nbsp;bude mrtev!</span></p>
        <p class="chunk" data-nb-ref-number="19" data-nb-words="74" data-nb-chars="427"><span class="idea" data-nb-ref-number="19" id="idea19" data-nb-words="74" data-nb-chars="427">Když tma už&nbsp;silně černala, začal přemýšlet o&nbsp;všech lidech, které znával a&nbsp;kteří umřeli na&nbsp;popravišti&nbsp;– někteří z&nbsp;nich jeho přičiněním. Vyvstávali před ním tak rychle za&nbsp;sebou, že&nbsp;je&nbsp;stěží stačil počítat. Některé z&nbsp;nich viděl umírat&nbsp;– a&nbsp;ještě se&nbsp;posmíval, protože umřeli s&nbsp;modlitbou na&nbsp;rtech. Ten rachotivý zvuk, s&nbsp;kterým se&nbsp;rozevře propadlo! A&nbsp;ta náhlost, jak se&nbsp;silný a&nbsp;statný muž promění v&nbsp;ubohou rozkymácenou hromádku hadrů!</span></p>
        <p class="chunk" data-nb-ref-number="20" data-nb-words="63" data-nb-chars="351"><span class="idea" data-nb-ref-number="20" id="idea20" data-nb-words="63" data-nb-chars="351">Někteří z&nbsp;nich možná dostali zrovna tuhle celu&nbsp;– seděli právě na&nbsp;tomhle místě. Je&nbsp;už&nbsp;hrozná tma&nbsp;– proč nenesou světlo? Ta&nbsp;cela je&nbsp;vystavěná už&nbsp;moc let. Stovky lidí tady musely strávit své poslední hodiny. Je&nbsp;to&nbsp;jako sedět v&nbsp;hrobce vystlané mrtvolami&nbsp;– ta&nbsp;kukla, smyčka, připoutané ruce, ty&nbsp;tváře, co&nbsp;poznává i&nbsp;pod tou příšernou kápí!&nbsp;– Světlo, světlo!</span></p>
        <p class="chunk" data-nb-ref-number="21" data-nb-words="49" data-nb-chars="272"><span class="idea" data-nb-ref-number="21" id="idea21" data-nb-words="49" data-nb-chars="272">Konečně, když už&nbsp;měl od&nbsp;bušení do&nbsp;těžkých dveří a&nbsp;zdí ruce do&nbsp;krve rozedřené, ukázali se&nbsp;dva muži. Jeden přinesl svíčku a&nbsp;zastrčil ji&nbsp;do&nbsp;železného svícnu vetknutého do&nbsp;zdi; druhý si&nbsp;dovnitř přivlekl slamník, aby na&nbsp;něm strávil noc&nbsp;– neboť vězeň nesmí už&nbsp;nadále zůstat sám.</span></p>
        <p class="chunk" data-nb-ref-number="22" data-nb-words="62" data-nb-chars="399"><span class="idea" data-nb-ref-number="22" id="idea22" data-nb-words="62" data-nb-chars="399">Pak nadešla noc&nbsp;– tmavá, truchlivá, mlčenlivá noc. Jiní, kteří nespí, rádi poslouchají odbíjení věžních hodin, protože hovoří o&nbsp;životě a&nbsp;příchodu dne. Jemu přinášelo zoufalství. Každý úder železného zvonu těžce duněl stejným hlubokým, dutým hlasem: smrt. Co&nbsp;mu&nbsp;byl platný hluk a&nbsp;shon jásavého rána, který pronikal až&nbsp;tam? Byla to&nbsp;jen hrana v&nbsp;jiné podobě, varovné memento posílené současně výsměchem.</span></p>
        <p class="chunk" data-nb-ref-number="23" data-nb-words="69" data-nb-chars="409"><span class="idea" data-nb-ref-number="23" id="idea23" data-nb-words="69" data-nb-chars="409">Uplynul den. Den? Vůbec nebyl, uběhl, sotva přišel&nbsp;– a&nbsp;opět nadešla noc, noc tak dlouhá a&nbsp;přece tak krátká, dlouhá svým strašlivým tichem a&nbsp;krátká svými prchajícími hodinami. Jednu chvíli zuřil a&nbsp;pustě klel, druhou hlasitě skučel a&nbsp;rval si&nbsp;vlasy. Přišli se&nbsp;s&nbsp;ním modlit ctihodní mužové jeho vyznání, ale se&nbsp;zlořečením je&nbsp;vyhnal. Znovu se&nbsp;pokusili o&nbsp;svůj čin lidumilnosti, ale musili prchnout před jeho ranami.</span></p>
        <p class="chunk" data-nb-ref-number="24" data-nb-words="21" data-nb-chars="106"><span class="idea" data-nb-ref-number="24" id="idea24" data-nb-words="21" data-nb-chars="106">Sobotní noc. Zbývá mu&nbsp;už&nbsp;jen jediná noc naživu. A&nbsp;sotva mu&nbsp;to&nbsp;vytanulo v&nbsp;mysli, rozbřeskl se&nbsp;den&nbsp;– neděle.</span></p>
        <p class="chunk" data-nb-ref-number="25" data-nb-words="151" data-nb-chars="882"><span class="idea" data-nb-ref-number="25" id="idea25" data-nb-words="151" data-nb-chars="882">Teprve večer tohoto posledního strašlivého dne dolehlo na&nbsp;jeho zkaženou duši drtivé vědomí, v&nbsp;jakém je&nbsp;bezmocném a&nbsp;zoufalém postavení, plnou silou; ne&nbsp;že&nbsp;by&nbsp;kdy byl choval nějakou určitou nebo pevnou naději na&nbsp;milost, ale protože si&nbsp;nikdy nedovedl smrt tak blízkou představit jasněji než jako mlhavou pravděpodobnost. Od&nbsp;začátku mluvil málo na&nbsp;kteréhokoli z&nbsp;obou mužů, kteří se&nbsp;v&nbsp;dozoru u&nbsp;něho střídali, a&nbsp;oni se&nbsp;zase sami nijak nesnažili jeho pozornost vzbouzet. Vysedával na&nbsp;lavici, ve&nbsp;snách, ač&nbsp;nespal. Ale teď každou minutu vyskakoval a&nbsp;s&nbsp;ústy udýchaně pootevřenými a&nbsp;s&nbsp;kůží horečnatě rozpálenou pobíhal po&nbsp;cele v&nbsp;takových záchvatech strachu a&nbsp;zuřivosti, že&nbsp;i&nbsp;oni&nbsp;– takové podívané zvyklí&nbsp;– s&nbsp;hrůzou před ním uhýbali. Nakonec pak začal ve&nbsp;vší muce zlého svědomí běsnit tak, že&nbsp;bylo nad síly jednoho člověka sedět u&nbsp;něho sám a&nbsp;dívat se&nbsp;na&nbsp;to, a&nbsp;hlídali ho&nbsp;tedy oba muži společně.</span></p>
        <p class="chunk" data-nb-ref-number="26" data-nb-words="112" data-nb-chars="673"><span class="idea" data-nb-ref-number="26" id="idea26" data-nb-words="112" data-nb-chars="673">Přihrbil se&nbsp;na&nbsp;svém kamenném loži a&nbsp;přemítal o&nbsp;minulosti. V&nbsp;den jeho zatčení ho&nbsp;zranilo několik kamenů hozených z&nbsp;davu a&nbsp;měl teď hlavu ovázanou kusem plátna. Rezavé vlasy mu&nbsp;visely do&nbsp;bezkrevné tváře, vousy měl poškubané a&nbsp;zknocené do&nbsp;chuchvalců, oči mu&nbsp;planuly děsivým světlem, nemytá kůže mu&nbsp;pukala horečkou, která ho&nbsp;spalovala. Osm&nbsp;– devět&nbsp;– deset. Jestli to&nbsp;není nějaký trik, který ho&nbsp;má&nbsp;vystrašit, a&nbsp;jestli si&nbsp;hodiny opravdu šlapou takhle jedna druhé na&nbsp;paty, kde bude, až&nbsp;malá ručička oběhne jednou kolem? Jedenáct! Odbila další, dříve než hlas předešlé hodiny přestal rozechvívat vzduch. V&nbsp;osm bude jediným truchlícím ve&nbsp;svém vlastním pohřebním průvodu; v&nbsp;jedenáct&nbsp;–</span></p>
        <p class="chunk" data-nb-ref-number="27" data-nb-words="71" data-nb-chars="422"><span class="idea" data-nb-ref-number="27" id="idea27" data-nb-words="71" data-nb-chars="422">Ony strašlivé zdi Newgateské věznice, které již skrývaly tolik běd a&nbsp;tolik nevyslovených duševních muk nejen před zraky, ale tuze často a&nbsp;tuze dlouho i&nbsp;před myšlenkami lidí, ještě nikdy v&nbsp;sobě nechovaly podívanou tak děsivou jako tentokrát. Hrstka těch, kteří cestou kolem na&nbsp;okamžik postáli a&nbsp;položili si&nbsp;otázku, co&nbsp;asi dělá muž, který má&nbsp;být zítra pověšen, by&nbsp;té&nbsp;noci byla spala věru špatně, kdyby ho&nbsp;byla mohla spatřit.</span></p>
        <p class="chunk" data-nb-ref-number="28" data-nb-words="93" data-nb-chars="607"><span class="idea" data-nb-ref-number="28" id="idea28" data-nb-words="93" data-nb-chars="607">Od&nbsp;časného večera až&nbsp;téměř do&nbsp;půlnoci se&nbsp;do&nbsp;vrátnice trousily skupinky po&nbsp;dvou po&nbsp;třech lidech a&nbsp;s&nbsp;úzkostlivou tváří se&nbsp;přeptávaly, nedošel-li snad nějaký odklad vykonání rozsudku. Jakmile se&nbsp;jim dostalo záporné odpovědi, ihned tuto vítanou zprávu tlumočily hloučkům na&nbsp;ulici a&nbsp;ty si&nbsp;navzájem označovaly dveře, kterými musí odsouzenec vyjít, a&nbsp;ukazovaly si&nbsp;místo, kde bude postaveno popraviště, a&nbsp;když nakonec zdráhavým krokem odcházely, ještě se&nbsp;otáčely a&nbsp;vyvolávaly si&nbsp;výjev v&nbsp;představě. Jeden po&nbsp;druhém se&nbsp;hloučky ponenáhlu ztrácely, až&nbsp;uprostřed nejhlubší noci zůstala tmavá ulice na&nbsp;hodinu liduprázdná.</span></p>
        <p class="chunk" data-nb-ref-number="29" data-nb-words="44" data-nb-chars="296"><span class="idea" data-nb-ref-number="29" id="idea29" data-nb-words="44" data-nb-chars="296">Prostranství před vězením bylo vyklizeno a&nbsp;ulici už&nbsp;přepažovalo několik silných, černě natřených bariér, aby utlumily očekávaný nápor zástupů, když k&nbsp;dvířkům ve&nbsp;vratech došel pan Brownlow s&nbsp;Oliverem a&nbsp;předložil povolení k&nbsp;návštěvě vězně, podepsané jedním ze&nbsp;šerifů. Ihned je&nbsp;vpustili do&nbsp;vrátnice.</span></p>
        <p class="chunk" data-nb-ref-number="30" data-nb-words="21" data-nb-chars="125"><span class="idea" data-nb-ref-number="30" id="idea30" data-nb-words="21" data-nb-chars="125">„Mladý pán má&nbsp;jít, prosím, taky?“ zeptal se&nbsp;muž, jehož povinností bylo je&nbsp;provázet. „Není to&nbsp;zrovna podívaná pro děti, pane.“</span></p>
        <p class="chunk" data-nb-ref-number="31" data-nb-words="48" data-nb-chars="261"><span class="idea" data-nb-ref-number="31" id="idea31" data-nb-words="48" data-nb-chars="261">„To věru není, příteli,“ přisvědčil pan Brownlow, „ale mé&nbsp;jednání s&nbsp;tím člověkem se&nbsp;toho dítěte úzce dotýká, a&nbsp;protože ho&nbsp;vidělo právě v&nbsp;době jeho vrcholných úspěchů a&nbsp;bídáctví, myslím, že&nbsp;mu&nbsp;neuškodí&nbsp;– i&nbsp;za cenu trochy bolesti a&nbsp;strachu&nbsp;– když ho&nbsp;uvidí i&nbsp;teď.“</span></p>
        <p class="chunk" data-nb-ref-number="32" data-nb-words="37" data-nb-chars="225"><span class="idea" data-nb-ref-number="32" id="idea32" data-nb-words="37" data-nb-chars="225">Těch pár slov si&nbsp;řekli stranou, aby je&nbsp;Oliver neslyšel. Muž si&nbsp;klepl prstem o&nbsp;čepici, podíval se&nbsp;poněkud zvědavě po&nbsp;Oliverovi, otevřel další vrátka naproti těm, kterými vstoupili, a&nbsp;tmavými klikatými chodbami je&nbsp;vedl k&nbsp;celám.</span></p>
        <p class="chunk" data-nb-ref-number="33" data-nb-words="33" data-nb-chars="197"><span class="idea" data-nb-ref-number="33" id="idea33" data-nb-words="33" data-nb-chars="197">„Tohle,“ pravil muž a&nbsp;zastavil se&nbsp;v&nbsp;šeré chodbě, kde za&nbsp;naprostého mlčení na&nbsp;něčem pracovalo několik mužů, „tohle je&nbsp;místnost, kudy ho&nbsp;povedou. Pojďte semhle a&nbsp;uvidíte dvířka, kudy vyjde na&nbsp;ulici.“</span></p>
        <p class="chunk" data-nb-ref-number="34" data-nb-words="39" data-nb-chars="263"><span class="idea" data-nb-ref-number="34" id="idea34" data-nb-words="39" data-nb-chars="263">Zavedl je&nbsp;do&nbsp;kamenné kuchyně, vybavené měděnými kotly pro vaření vězeňské stravy, a&nbsp;ukázal na&nbsp;jedny dveře. Nad nimi byl zamřížovaný otvor, kterým dovnitř zaléhal hovor mužských hlasů spolu s&nbsp;bušením kladiv a&nbsp;rachotem shazovaných prken. Stavěli popravištní lešení.</span></p>
        <p class="chunk" data-nb-ref-number="35" data-nb-words="80" data-nb-chars="502"><span class="idea" data-nb-ref-number="35" id="idea35" data-nb-words="80" data-nb-chars="502">Z&nbsp;kuchyně pak prošli ještě několika kovanými dveřmi, které jim otvírali klíčníci z&nbsp;vnitřku, a&nbsp;když vyšli na&nbsp;otevřený dvůr, vystoupili po&nbsp;úzkých schodech a&nbsp;vkročili do&nbsp;chodby s&nbsp;řadou těžkých dveří po&nbsp;levé straně. Žalářník je&nbsp;pokynem ruky zarazil, aby počkali na&nbsp;místě, a&nbsp;zaklepal svazkem klíčů na&nbsp;jedny dveře. Po&nbsp;krátkém hovoru vedeném šeptem vyšli oba hlídači na&nbsp;chodbu, protáhli se, jako by&nbsp;tomu dočasnému ulehčení byli rádi, a&nbsp;pokynuli návštěvníkům, aby následovali žalářníka do&nbsp;cely. Vstoupili tedy.</span></p>
        <p class="chunk" data-nb-ref-number="36" data-nb-words="46" data-nb-chars="282"><span class="idea" data-nb-ref-number="36" id="idea36" data-nb-words="46" data-nb-chars="282">Na&nbsp;smrt odsouzený zlosyn seděl na&nbsp;kamenném loži a&nbsp;kolébal se&nbsp;ze&nbsp;strany na&nbsp;stranu s&nbsp;obličejem podobným spíš tváři šelmy lapené do&nbsp;pasti než člověku. Myslí očividně bloudil v&nbsp;minulosti, protože nepřestával huhlat, a&nbsp;jak se&nbsp;zdálo, vnímal jejich přítomnost pouze jako část svého vidění.</span></p>
        <p class="chunk" data-nb-ref-number="37" data-nb-words="31" data-nb-chars="166"><span class="idea" data-nb-ref-number="37" id="idea37" data-nb-words="31" data-nb-chars="166">„Jsi milánek, Čódl&nbsp;– pěkněs to&nbsp;proved&nbsp;–“ drmolil. „Na vida, Oliver, ha, ha, ha! Taky Oliver přišel&nbsp;– hotovej pán teďka&nbsp;– hotovej pán&nbsp;– odveďte toho hocha někam spát!“</span></p>
        <p class="chunk" data-nb-ref-number="38" data-nb-words="16" data-nb-chars="95"><span class="idea" data-nb-ref-number="38" id="idea38" data-nb-words="16" data-nb-chars="95">Žalářník vzal Olivera za&nbsp;volnou ruku, pošeptal mu, aby se&nbsp;nelekal, a&nbsp;potom mlčky přihlížel dál.</span></p>
        <p class="chunk" data-nb-ref-number="39" data-nb-words="47" data-nb-chars="259"><span class="idea" data-nb-ref-number="39" id="idea39" data-nb-words="47" data-nb-chars="259">„Odveďte ho&nbsp;spát!“ zvolal Fagin. „Neslyšíte? Nikdo? To&nbsp;ten&nbsp;– ten&nbsp;– ten je&nbsp;vlastně příčinou toho všeho. Stojí to&nbsp;za&nbsp;ty&nbsp;peníze, ho&nbsp;v&nbsp;tom vychovat!&nbsp;– Bolterovi chřtán, Bille&nbsp;– holku nechte být&nbsp;– Bolterovi chřtán tak hluboko, jak vám nůž zajede! Uřežte mu&nbsp;hlavu!“</span></p>
        <p class="chunk" data-nb-ref-number="40" data-nb-words="4" data-nb-chars="29"><span class="idea" data-nb-ref-number="40" id="idea40" data-nb-words="4" data-nb-chars="29">„Fagine!“ okřikl ho&nbsp;žalářník.</span></p>
        <p class="chunk" data-nb-ref-number="41" data-nb-words="26" data-nb-chars="161"><span class="idea" data-nb-ref-number="41" id="idea41" data-nb-words="26" data-nb-chars="161">„To jsem já!“ zvolal žid a&nbsp;okamžitě zaujal stejnou naslouchavou pozici, v&nbsp;jaké sledoval soudní jednání. „Jsem starý člověk, slavný soude&nbsp;– moc starý, moc starý!“</span></p>
        <p class="chunk" data-nb-ref-number="42" data-nb-words="31" data-nb-chars="173"><span class="idea" data-nb-ref-number="42" id="idea42" data-nb-words="31" data-nb-chars="173">„Podívejte,“ řekl žalářník a&nbsp;opřel se&nbsp;mu&nbsp;rukou do&nbsp;prsou, aby nemohl vstát, „tady s&nbsp;vámi chce někdo mluvit, asi se&nbsp;vás chce na&nbsp;něco zeptat. Fagine, Fagine! Copak nejste muž?“</span></p>
        <p class="chunk" data-nb-ref-number="43" data-nb-words="29" data-nb-chars="167"><span class="idea" data-nb-ref-number="43" id="idea43" data-nb-words="29" data-nb-chars="167">„Už dlouho nebudu,“ opáčil vězeň a&nbsp;pozdvihl tvář, ve&nbsp;které nezůstala stopa po&nbsp;lidském výrazu kromě vzteku a&nbsp;hrůzy. „Zab je&nbsp;hrom! Všecky! Kdo jim dal právo mě&nbsp;vraždit?“</span></p>
        <p class="chunk" data-nb-ref-number="44" data-nb-words="21" data-nb-chars="136"><span class="idea" data-nb-ref-number="44" id="idea44" data-nb-words="21" data-nb-chars="136">S&nbsp;posledními slovy zahlédl Olivera a&nbsp;pana Brownlowa. Přichoulil se&nbsp;do&nbsp;nejzazšího koutku lavice a&nbsp;dožadoval se&nbsp;vysvětlení, co&nbsp;tam chtějí.</span></p>
        <p class="chunk" data-nb-ref-number="45" data-nb-words="33" data-nb-chars="179"><span class="idea" data-nb-ref-number="45" id="idea45" data-nb-words="33" data-nb-chars="179">„Klid, klid,“ krotil ho&nbsp;žalářník a&nbsp;stále ho&nbsp;přitlačoval k&nbsp;lavici. „Prosím, pane, povězte mu, co&nbsp;si&nbsp;přejete. Ale pospěšte si&nbsp;laskavě, jak čas utíká, je&nbsp;to&nbsp;s&nbsp;ním čím dál tím horší.“</span></p>
        <p class="chunk" data-nb-ref-number="46" data-nb-words="22" data-nb-chars="137"><span class="idea" data-nb-ref-number="46" id="idea46" data-nb-words="22" data-nb-chars="137">„Máte několik listin,“ začal pan Brownlow a&nbsp;popošel k&nbsp;němu, „které pro větší bezpečnost svěřil jistý člověk jménem Monks do&nbsp;úschovy vám.“</span></p>
        <p class="chunk" data-nb-ref-number="47" data-nb-words="14" data-nb-chars="80"><span class="idea" data-nb-ref-number="47" id="idea47" data-nb-words="14" data-nb-chars="80">„To je&nbsp;všechno samá lež,“ opáčil Fagin. „Nic nemám&nbsp;– žádnou listinu, ani jednu.“</span></p>
        <p class="chunk" data-nb-ref-number="48" data-nb-words="41" data-nb-chars="245"><span class="idea" data-nb-ref-number="48" id="idea48" data-nb-words="41" data-nb-chars="245">„Pro smilování boží,“ pokračoval pan Brownlow hluboce vážně, „nemluvte tak teď, na&nbsp;samém prahu smrti, ale řekněte mi, kde jsou! Víte přece, že&nbsp;Sikes je&nbsp;mrtvý, že&nbsp;Monks všechno přiznal, že&nbsp;není naděje na&nbsp;jakýkoli další zisk. Kde jsou ty&nbsp;listiny?“</span></p>
        <p class="chunk" data-nb-ref-number="49" data-nb-words="12" data-nb-chars="71"><span class="idea" data-nb-ref-number="49" id="idea49" data-nb-words="12" data-nb-chars="71">„Olivere,“ zvolal Fagin a&nbsp;zakýval na&nbsp;něj, „pojď sem! Něco ti&nbsp;pošeptám.“</span></p>
        <p class="chunk" data-nb-ref-number="50" data-nb-words="14" data-nb-chars="82"><span class="idea" data-nb-ref-number="50" id="idea50" data-nb-words="14" data-nb-chars="82">„Já se&nbsp;ho&nbsp;nebojím,“ řekl Oliver přidušeným hlasem a&nbsp;pustil se&nbsp;ruky pana Brownlowa.</span></p>
        <p class="chunk" data-nb-ref-number="51" data-nb-words="34" data-nb-chars="200"><span class="idea" data-nb-ref-number="51" id="idea51" data-nb-words="34" data-nb-chars="200">„Ty papíry,“ šeptal Fagin, když si&nbsp;přitáhl Olivera k&nbsp;sobě, „jsou v&nbsp;horním předním pokoji v&nbsp;krbovém komíně, v&nbsp;cajkovém pytlíku v&nbsp;díře kousek odspoda. Chci s&nbsp;tebou mluvit, milánku. Chci s&nbsp;tebou mluvit.“</span></p>
        <p class="chunk" data-nb-ref-number="52" data-nb-words="28" data-nb-chars="164"><span class="idea" data-nb-ref-number="52" id="idea52" data-nb-words="28" data-nb-chars="164">„Ano, ano,“ souhlasil Oliver, „ale pomodlíme se. Prosím! Jen jednou se&nbsp;pomodlíme. Klekněte si&nbsp;a&nbsp;aspoň jednou se&nbsp;se&nbsp;mnou pomodlete, a&nbsp;pak si&nbsp;budeme povídat do&nbsp;rána.“</span></p>
        <p class="chunk" data-nb-ref-number="53" data-nb-words="37" data-nb-chars="216"><span class="idea" data-nb-ref-number="53" id="idea53" data-nb-words="37" data-nb-chars="216">„Venku, venku,“ opáčil Fagin a&nbsp;s&nbsp;prázdným pohledem upřeným hochovi přes hlavu strkal Olivera před sebou ke&nbsp;dveřím. „Řekni, že&nbsp;jsem usnul&nbsp;– tobě věřit budou. Můžeš mě&nbsp;dostat ven, když mě&nbsp;takhle vyvedeš. Tak běž, běž!“</span></p>
        <p class="chunk" data-nb-ref-number="54" data-nb-words="11" data-nb-chars="69"><span class="idea" data-nb-ref-number="54" id="idea54" data-nb-words="11" data-nb-chars="69">„Ach! Bože, odpusť tomu nešťastníkovi!“ zvolal hoch a&nbsp;propukl v&nbsp;pláč.</span></p>
        <p class="chunk" data-nb-ref-number="55" data-nb-words="34" data-nb-chars="185"><span class="idea" data-nb-ref-number="55" id="idea55" data-nb-words="34" data-nb-chars="185">„Na, tak je&nbsp;to&nbsp;dobře, tak,“ liboval si&nbsp;Fagin. „To nám pomůže. Nejdřív tyhle dveře. Jestli se&nbsp;budu třást a&nbsp;klepat, až&nbsp;půjdem kolem čakanu, nevšímej si&nbsp;toho a&nbsp;pospíchej dál. Na, na, běž!“</span></p>
        <p class="chunk" data-nb-ref-number="56" data-nb-words="8" data-nb-chars="47"><span class="idea" data-nb-ref-number="56" id="idea56" data-nb-words="8" data-nb-chars="47">„Už mu&nbsp;nechcete nic, pane?“ zeptal se&nbsp;žalářník.</span></p>
        <p class="chunk" data-nb-ref-number="57" data-nb-words="22" data-nb-chars="133"><span class="idea" data-nb-ref-number="57" id="idea57" data-nb-words="22" data-nb-chars="133">„Ptát se&nbsp;už&nbsp;nechci,“ odpověděl pan Brownlow, „ale kdybych měl naději, že&nbsp;bychom ho&nbsp;mohli vyburcovat, aby si&nbsp;uvědomil své postavení&nbsp;–“</span></p>
        <p class="chunk" data-nb-ref-number="58" data-nb-words="12" data-nb-chars="84"><span class="idea" data-nb-ref-number="58" id="idea58" data-nb-words="12" data-nb-chars="84">„To nedokážete ničím, pane,“ pravil žalářník a&nbsp;zavrtěl hlavou. „Nejlíp, abyste šli.“</span></p>
        <p class="chunk" data-nb-ref-number="59" data-nb-words="8" data-nb-chars="44"><span class="idea" data-nb-ref-number="59" id="idea59" data-nb-words="8" data-nb-chars="44">Dveře cely se&nbsp;otevřely a&nbsp;hlídači se&nbsp;vrátili.</span></p>
        <p class="chunk" data-nb-ref-number="60" data-nb-words="13" data-nb-chars="79"><span class="idea" data-nb-ref-number="60" id="idea60" data-nb-words="13" data-nb-chars="79">„Jen jdi, jen jdi,“ volal Fagin. „Tiše, ale ne&nbsp;tak pomalu. Rychleji, rychleji!“</span></p>
        <p class="chunk" data-nb-ref-number="61" data-nb-words="45" data-nb-chars="274"><span class="idea" data-nb-ref-number="61" id="idea61" data-nb-words="45" data-nb-chars="274">Muži se&nbsp;ho&nbsp;chopili, vysvobodili z&nbsp;jeho zaťatých prstů Olivera a&nbsp;zadrželi vězně v&nbsp;cele. Chviličku se&nbsp;bránil se&nbsp;vší silou zoufalství a&nbsp;potom spustil takový jek, že&nbsp;pronikal i&nbsp;těmi mohutnými zdmi; výkřik za&nbsp;výkřikem zněl odcházejícím v&nbsp;uších, dokud nedorazili na&nbsp;otevřený dvůr.</span></p>
        <p class="chunk" data-nb-ref-number="62" data-nb-words="30" data-nb-chars="161"><span class="idea" data-nb-ref-number="62" id="idea62" data-nb-words="30" data-nb-chars="161">Trvalo delší čas, než vyšli z&nbsp;věznice. Oliver po&nbsp;tom strašlivém výstupu div neomdlel a&nbsp;byl tak slabý, že&nbsp;snad hodinu nebo i&nbsp;déle neměl dost sil, aby udělal krok.</span></p>
        <p class="chunk" data-nb-ref-number="63" data-nb-words="56" data-nb-chars="355"><span class="idea" data-nb-ref-number="63" id="idea63" data-nb-words="56" data-nb-chars="355">Svítal den, když se&nbsp;konečně dostali zase ven. Na&nbsp;ulici se&nbsp;již shromáždil obrovský dav; okna byla plná lidí, kteří kouřili a&nbsp;hráli karty, aby si&nbsp;ukrátili čas; zástupy se&nbsp;strkaly, hašteřily, žertovaly. Všechno dýchalo životem a&nbsp;veselím, jen ta&nbsp;masa temných obrysů v&nbsp;samém středu nečerné lešení, příčné břevno, provaz a&nbsp;ostatní příšerné parafernálie<a href="./resources/undefined">40</a> smrti.</span></p>
        <hr>
        <p class="chunk" data-nb-ref-number="64" data-nb-words="6" data-nb-chars="37"><span class="idea" data-nb-ref-number="64" id="idea64" data-nb-words="6" data-nb-chars="37"><a href="./resources/undefined">40</a> Průvodní jevy, potřeby. <em>Pozn. red.</em></span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./oliver_twist_060.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>